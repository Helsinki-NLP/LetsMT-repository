   PRASÓWKA - cotygodniowy przeglad polskiej prasy #100

   28.09.95

   Wybór tekstów: Szymon Sokół, Jacek Wawszczak i Zdzisław Drejak (drejak@uci.agh.edu.pl);
   opracowanie i skład: Violetta Korecka.

    UCI AGH Kraków 


   Spis treści:

     

      1 GAZETA WYBORCZA 36/95(08.09) "Dom Pawła, dom Małgorzaty" 

     2  TYGODNIK POWSZECHNY 39/95(24.09) "Jakość wiary" 

     3  TYGODNIK POWSZECHNY 39/95(24.09) "Komentarze" 

     4  TYGODNIK POWSZECHNY 39/95(24.09) "Trudna droga do prawdy" 

     5  POLITYKA 37/95(16.09) "Pojedynek w samo południe" 

     6  POLITYKA 37/95(16.09) "Sprawiedliwy wymiar" 

     7  POLITYKA 37/95(16.09) "Wychodzę goły i wesoły" 

     8  POLITYKA 37/95(16.09) "Nieustająca prowokacja" 

     9  WPROST 36/95(03.09) "Granica dewizowa" 

     10 WPROST 37/95(10.09) "Mówią wieki" 

   


   


   GAZETA WYBORCZA 36/95(08.09) "Dom Pawła, dom Małgorzaty"

   

   cdn

    PIASTOWSKI, CZYLI ARCYPOLSKI

    Mit Lwowa

   W dwóch pierwszych latach po wojnie we Wrocławiu zamieszkało niemal ćwierć
   miliona Polaków.

   Przybysze z Polski wkraczali w obszar innej cywilizacji. Czterdzieści
   procent z nich pochodziło ze wsi, drugie tyle z małych miasteczek. Nowością
   było wszystko - tramwaje, telefony, ciepła woda w kranach. Cywilizacyjną
   obcość miasta oswajano - ignorując ją. Osiedleńcy kopali studnie w ogrodach
   willi, które miały sprawne łazienki. W parkach, na podwórkach kamienic
   pojawiły się krowy, świnie, kozy. Trzymano je i na wyższych piętrach.
   Po paru latach ludzie i miasto dopasowali się do siebie. Inwentarz zniknął
   z chodników i podwórek, suszące się gacie ze sznurów rozpiętych nad ulicami.
   Nie konserwowane instalacje zaczęły się psuć, domy zasnuł szary brud
   zaniedbania.

   Na początku 1948 roku okazało się, że trzy czwarte wrocławian pochodziło
   z Polski centralnej. Najliczniejsi byli poznaniacy i warszawiacy, doliczono
   się też wielu przybyszów z Krakowskiego, Rzeszowszczyzny i Kielecczyzny.
   Zza Buga trafiło do Wrocławia 20proc. jego mieszkańców. Tylko co dziesiąty
   wrocławiak pochodził ze Lwowa. Lwowiaków było wyraźnie mniej niż byłych
   poznaniaków i warszawiaków, ale od początku to oni nadawali miastu ton.
   Ze Lwowa przyjechała elita - profesorowie uniwersytetu, nauczyciele,
   dziennikarze prasy i radia. To oni wykreowali mit miasta przeniesionego
   - drugiego Lwowa (choć formalnie drugim Lwowem był ówczesny dolnośląski
   Lwów, dzisiejszy Lwówek, w którym odsetek byłych lwowiaków był znacznie
   większy). Przeprowadzka Zakładu Narodowego im. Ossolińskich, pomnika
   Fredry, stwarzały iluzję przeniesienia lwowskiego genius loci.

   Władze w pierwszych powojennych latach bardzo sprzyjały budowaniu tej
   legendy. O repatriantach zza Buga, którzy w ogromnej mierze trafiali
   do Wrocławia nie z własnego wyboru, tak pisał w sprawozdaniu Wojewódzki
   Urząd Informacji i Propagandy: " (...) w przygniatającej większości byli
   niezadowoleni ze stanu, jaki zaistniał. Uprzedzeni do ustroju politycznego
   i gospodarczego Polski, w części nieuświadomieni i zdezorientowani, w
   części niepewni i trudni do przekonania". Legenda drugiego Lwowa miała
   ich obłaskawić, przekonać do Wrocławia i ukoić żal za utraconym miastem
   rodzinnym. Pod naciskiem Moskwy w polskiej propagandzie nie mówiono co
   prawda, że ziemie zachodnie są po prostu rekompensatą na zabrane przez
   ZSRR tereny wschodnie, Wrocław zaś zapłatą za utracony Lwów. Częste oficjalne
   odwoływanie się do lwowskich korzeni pełniło rolę perskiego oka, puszczanego
   przez władze zwłaszcza do repatriantów: Lwów jest teraz we Wrocławiu,
   czyli Wrocław dostaliśmy za Lwów. W pierwszych latach po wojnie prasa
   wrocławska rozpisywała się o konieczności sprowadzenia Panoramy Racławickiej
   do miasta. Oficjalny Komitet z gen. Popławskim na czele organizował zbieranie
   składek na budowę budynku dla panoramy. Publicznie rozważano kwestię,
   czy żyjący jeszcze trzeci z autorów panoramy będzie ją konserwował. Władze
   podkreślały, że Uniwersytet Wrocławski jest spadkobiercą Uniwersytetu
   Jana Kazimierza, publicznie fetowały przeprowadzkę Ossolineum jako samodzielnej
   instytucji.

   W początkach lat 50. wątki lwowskie zniknęły z prasy i oficjalnych wystąpień.
   W roku 1952 dekretem prezydenta zlikwidowano fundacje, w tym i fundację
   Ossolineum. Zakład Narodowy im. Ossolińskich upaństwowiono i rozbito
   na wydawnictwo i przypisaną do PAN bibliotekę. Została pamięć, potem
   ludowa legenda Lwowa. Wspomnienie uroczych, lwowskich tramwajarzy, zatrzymujących
   tramwaje tam, gdzie pasażerom było wygodniej.

   Mit, że lwowiacy osiedli przede wszystkim we Wrocławiu.

   I piosenki. Jeszcze w latach 70. na studenckich rajdach śpiewałem batiarskie
   przyśpiewki. Żaden z moich kolegów nie miał świadomości, że był to folklor
   lwowski. Dla nas był to folklor studencki.

    Mit piastowski

   Po szoku wypędzenia ze stron rodzinnych, repatriantów czekał we Wrocławiu
   kolejny wstrząs. Miasto było zniszczone, zasypane ruinami. To zaś, co
   ocalało, było estetycznie obce, przygnębiająco niepolskie. Prezes Klubu
   Inteligencji Katolickiej prof. Kazimierz Czapliński, który po wojnie
   najpierw trafił do Gdańska, a potem do Wrocławia, wspomina, że był zaszokowany
   obcością tutejszej architektury:

   - Dopiero wtedy Gdańsk wydał mi się swojski, niemal rodzinny.

   Przybysze od pierwszych dni próbowali oswoić, spolszczyć przestrzeń,
   w której przyszło im żyć. Pierwszym polskim kościołem we Wrocławiu był
   kościół obok Dworca Nadodrze. Prawo kanoniczne zabrania zmieniać patronów
   parafii, więc polscy osadnicy z pionierskiej kolonii wokół Dworca Nadodrze
   modlili się w kościele pod wezwaniem św. Bonifacego, misjonarza krajów
   germańskich, którego niemieccy katolicy i ewangelicy uważają za swego
   narodowego świętego. Święty pozostał, zmieniła się jego świątynia. Pierwszy
   proboszcz, który pochodził z Lwowskiego, zmienił zupełnie wnętrze; wystrój
   neogotycki zniszczono i zastąpiono wystrojem nieomal cerkiewnym. W nienaruszonych
   z zewnątrz neogotyckich murach repatrianci odtworzyli swoją kresową świątynię.
   W pierwszych powojennych latach wrocławskich Polaków jednoczył Kościół.
   Świątynie miały być najważniejszym znakiem polskości i dlatego polonizowano
   je młotem i pędzlem. Kapłani i wierni skuwali niemieckie epitafia, zdobienia,
   przebudowywali wnętrza. Symbolem niemieckości stał się wtedy wrocławski
   neogotyk. Dziś historycy sztuki mogą doliczyć się raptem trzech, czterech
   kościołów, w których przetrwało nienaruszone neogotyckie wyposażenie.

   Symbolem niemieckości był neogotyk, symbolem polskości zamianowano gotyk.
   Tu politycy i historycy byli zgodni.

   - Po wojnie przyjęliśmy, że średniowiecze we Wrocławiu było nasze, że
   te kościoły miały naszych, polskich fundatorów - mówi wrocławski architekt
   wojewódzki, prof. Jerzy Rozpędowski. Stąd wziął się niepisany nakaz hołubienia
   gotyku, solidarnie respektowany przez wszystkich, Kościoła nie wyłączając.
   Przy odbudowie zabytków, przede wszystkim kościołów, obsesyjnie przywracano
   gotycki wystrój, niszczono późniejsze, niejednokrotnie niezwykle cenne
   nawarstwienia. Obsesyjnie skuwano tynki, upatrując w ścianach z nagiej
   cegły znak polskości.

   Aż do schyłku lat 60. pieniądze przyznawano przede wszystkim na renowację
   gotyku. Prof. Rozpędowski wspomina, że konserwatorzy zabytków, by dostać
   pieniadze na konserwację młodszego, "niemieckiego" obiektu, we wnioskach
   do władz podfałszowywali jego metrykę, dopisując słowo "gotycki" albo
   jeszcze lepiej "romański". Architektura późniejsza, z nielicznymi, reprezentacyjnymi
   wyjątkami w rodzaju uniwersytetu lub ratusza, skazana była na rozpad
   ze starości - albo pośpiesznie niszczona.

   Polonizację pejzażu miasta za pomocą młotów zaczęto od pomników. W ciągu
   niespełna trzech powojennych lat Wrocław, miasto pomników, zupełnie z
   nich opustoszał. Likwidacji pomnika Wilhelma I przy ul. Świdnickiej towarzyszył
   pochód i wiec ze sztandarami i transparentami. Ukrytego przez Niemców
   Bismarcka odszukano i zniszczono dopiero w roku 1947. Nienawiśc do niemieckich
   monumentów była tak wielka, że trzech cwaniaków, którzy nielegalnie sprzedali
   na złom wielki pomnik Fryderyka Wielkiego, stojący w rynku, skazano na
   symboliczne kary więzienia, a ich wspólników uniewinniono, choć szabrownicy
   karani byli wtedy bardzo surowo.

   Po pomnikach przyszedł czas na niemieckie napisy. W 1947 roku wrocławskie
   "Słowo Polskie" ogłosiło konkurs: czytelnicy mieli donosić władzom, gdzie
   przetrwały jeszcze niemieckie napisy i pamiątki; w nagrodę dostawali
   książki. Przyszedł czas i na budowle.

   Miejskie władze lekką ręką niszczyły zabytki. Znaleźli się prominentni
   historycy sztuki, którzy oceniali, że są to "dzieła konwencjonalne, marnej
   wartości" albo wręcz "wstrętna, pruska architektura". Rozebrano wspaniałe
   gmachy muzeów sztuk pięknych oraz muzeum rzemiosła i starożytności. Rozebrano
   pruski zamek królewski.

   Zniszczono wspaniały barok pałacu Hatzfeldtów. Zaniechano ratowania kilku
   ciekawych kościołów neogotyckich. Przebudowując układ komunikacyjny centrum
   miasta, bez sensu zresztą, wyburzono całe ciągi ulic. Tak zniszczono
   m.in. zabytkową zabudowę ul. Wita Stwosza i część zabudowy ul. Kazimierza
   Wielkiego. W miejsce zniszczonych historycznych budowli w obrębie murów
   miejskich stawiano brzydkie, płaskodache, betonowe bloki. Tak oszpecono
   nie tylko place Solny i Dominikański. We Wrocławiu nie opracowano wytycznych
   konserwatorskich. Ośmiuset tamtejszych architektów i urbanistów mogło
   budować, co im tylko podpowiedziała ambicja - betonowe bloki, estakady,
   trasy szybkiego ruchu wiodące donikąd.

   - Po 1945 roku miasto zostało zdegradowane. Zniszczono jego historyczne
   wartości urbanistyczne i architektoniczne - mówi wojewódzki konserwator
   zabytków Wawrzyniec Kopczyński.

   Topornie polonizowano aż do lat 70. nie tylko mury, ale i przeszłość
   miasta. Sześć wieków, w których Wrocław pozostawał poza Polską, wrocławscy
   historycy uczynili czarną dziurą. Badano wyłącznie dzieje średniowiecza,
   wszędzie doszukiwano się piastowskich korzeni. Pomagała w tym dziele
   cenzura. Warszawscy historycy, którzy powoływali się na dziewiętnastowieczne
   niemieckie źródła, mogli umieścić w przypisach "Breslau" jako miejsce
   wydania druku. We Wrocławiu było to niemożliwe - żaden "Breslau" nie
   istniał, zawsze był tu Wrocław.

   Niektórzy z historyków poprawiali przeszłość, gdy okazywała się nie dość
   polska. Rozkwitła swoista historiografia turystyczna. Starannie, z całą
   powagą badano, kto ze znanych Polaków w XVIII, XIX i XX wieku pomieszkał
   sobie we Wrocławiu, a kto w drodze do lub z Europy wypił wtedy nad Odrą
   kawę. Historycy obsesyjnie badający i udowadniający odwieczną polskość
   miasta nie czynili tego ze strachu ani dla pieniędzy. Większość naprawdę
   wierzyła w to, co robi. Nie oni jedni. W latach 40. i 50. olbrzymiej
   pracy integracyjnej dokonali wrocławscy biskupi. Podróżowali jak misjonarze
   od parafii do parafii i wygłaszali kazania w tym samym duchu co profesorowie
   uniwersyteccy: "byliśmy, jesteśmy, będziemy". Nieliczni historycy, którzy
   tamte homilie przeglądali, mówią, że w sprawie niemieckiej przeszłości
   miasta brzmią one jak przemówienia sekretarzy partyjnych. - Taka była
   wspólna potrzeba tamtego czasu, obecność tutaj trzeba było uzasadnić
   czymś więcej, niż wyrokiem Stalina - uważa dyrektor Ossolineum dr Adolf
   Juzwenko.

   Wspólna była też potrzeba zniszczenia najważniejszego znaku niemieckiej
   obecności - cmentarzy. Do ich likwidacji władze przystąpiły w początkach
   lat 70., gdy tylko upływ ćwierci wieku od ostatnich pochówków dał po
   temu formalny pretekst. Burzono tak szybko, że nawet nie zdążono ich
   sfotografować. Akcję likwidacji zakończono w roku 1972. Zniszczono wszystkie.
   Ocalały tylko pojedyncze groby na cmentarzach parafialnych i komunalnych.
   Prochy zmarłych rozsypano, ziemię zaorano.

   Rzeźby i kamienie nagrobne spychano buldożerami. Niemieckimi płytami
   nagrobnymi umacniano fosy miejskiej. Użyto ich do budowy trybuny stadionu
   sportowego przy ul. Wiśniowej. Wyłożono nimi wybiegi dla zwierząt w nowej
   części wrocławskiego Zoo. Nagrobki niewidoczne są dla publiczności -
   tylko zwierzęta wpatrywać się mogą w epitafia niemieckich mieszczan,
   opowiada historyk Maciej Łagiewski, który ongiś w ścianie wybiegu wypatrzył
   nagrobek "królewskiego radcy komercyjnego".

   Na cmentarzu grabiszyńskim przepiękne płyty i rzeźby nagrobne spychaczem
   zepchnięto pod płot i zakopano.

   Po latach tysiące niemieckich nagrobków zwieziono na teren byłego niemieckiego
   cmentarza na Osobowicach. W 1984 r. wśród hałd niemieckich nagrobków
   przechadzali się kamieniarze z kubełkami farby. Białą farbą zaznaczali
   płyty, które później chcieli odkupić jako surowiec dla swojej produkcji.
   Na miejscu cmentarzy zakładano parki albo nowe cmentarze komunalne.

   Nikt nie protestował. Ani historycy, ani intelektualiści, ani Kościół,
   ani wierni. Jeszcze dziś, opowiada prof. Kazimierz Czapliński, porządni
   skądinąd katolicy twierdzą, że pobliski park założony na miejscu cmentarza
   ewangelickiego jest tylko parkiem. Do dziś, gdy wraca pomysł umieszczenia
   tam kamienia z informacją, że był tu niemiecki cmentarz, liczni parafianie
   protestują.

   Ostatnim akordem w dziele polonizowania miasta przez zniszczenie było
   wysadzenie w początkach lat 70. średniowiecznych młynów św. Klary. Ironia
   losu, mówią historycy, bo udziały w nich miał nasz krakowski Wierzynek.
   Tym razem podniosły się we Wrocławiu głośne protesty. Wybuchł ogólnopolski
   skandal, zwolniono odpowiedzialnych urzędników i odtąd jeśli już coś
   niemieckiego we Wrocławiu miało zniknąć, to pozostawione same sobie,
   z zaniedbania, starości.

    Mit młodości

   Transporty repatriantów zrazu kierowano do Wrocławia według urzędowego
   rozdzielnika, jednak większość osadników przybywała w poszukiwaniu swojej
   szansy. Przybysze ze wsi i małych miasteczek szukali awansu społecznego
   - w pierwszych miesiącach właśnie oni uparcie osiedlali się w czynszowych
   kamienicach zniszczonego centrum, a nie w dobrze zachowanych willach
   na przedmieściach. Urzędników, inteligencję, twórców kusiło tworzenie
   rzeczy wielkich od zera, perspektywa błyskawicznego awansu zawodowego.
   Ludzi żądnych pieniądza ściągała możliwość wielkich zarobków w handlu.

   Nowych wrocławian łączyło jedno - byli bardzo młodzi. W pierwszych powojennych
   latach połowa mieszkańców miała 15-29 lat.

   Ze swej młodości dumni byli mieszkańcy, ale szybko poczęły ją podkreślać
   także władze. Popierano piosenki o młodości, fetowano ją przy każdej
   okazji. Realna młodość mieszkańców służyła legendzie miasta młodości.
   Utożsamienie wieku miasta i mieszkańców sugerowało, że jedyną historię
   miasta tworzą właśnie teraz. Wrocław miał być miastem bez historii, miał
   jedynie prehistorię - piastowską. Ważne były tylko: dzień dzisiejszy
   i przyszłość. Przeszłość zlewała się z tym, co teraz. Wielka architektura
   nie miała twórców - ot, ktoś zbudował Halę Ludową, Most Grunwaldzki,
   dom towarowy.

   Pochłonięci trudem odgruzowania wrocławianie nie chcieli zastanawiać
   się nad przeszłością. Świadomość historii wystawili za drzwi. Niemieckie
   napisy na żeliwnych płytach kanalizacyjnych, codziennie odkręcane w łazience
   kurki z literami "K" (kalt) i "W" (warm) stały się znakami bez treści,
   abstrakcyjnymi ornamentami.

   Także inteligencja nie chciała sięgać w przeszłość. Przełom październikowy
   1956 roku we Wrocławiu sprawił, że młoda inteligencja z zapałem rzuciła
   się do odkrywania i poprawiania świata. Ale: odkrywania dalekiego świata
   Zachodu nie przeszłości swego miasta. Ale: poprawiania tego, co stworzono
   po wojnie, nie tego, co zastano po przyjeździe.

   Przez piętnaście lat Wrocław kipiał. Aż trudno doliczyć się festiwali,
   imprez i inicjatyw, które elektryzowały kulturalną Polskę. Nie sposób
   doliczyć się dziesiątek wybitnych twórców, działających wówczas we Wrocławiu.
   To wszystko robiło pokolenie dwudziesto - trzydziestolatków, wychowanych
   już w tym mieście.

   Dla polskiej kultury Wrocław stał się równie ważny jak Kraków czy Warszawa.
   Wydawało się, że spełniło się marzenie wrocławskiego publicysty Tadeusza
   Galińskiego z pierwszych powojennych lat: "Nie pokonamy nigdy wpływu
   kultury niemieckiej na Ziemiach Odzyskanych nie zetrzemy jej śladów mimo
   odgrzebywania historii i nie przywrócimy tych ziem naprawdę Polsce, jeśli
   nie zaktywizujemy i nie zdynamizujemy na ziemiach tych kultury polskiej,
   jeżeli nie zbudujemy tu nowych dla niej pomników".

   A potem, w latach 70. przyszedł czas chudy. Wiele imprez przywiędło,
   dziesiątki najwybitniejszych twórców i naukowców wyjechało. Mit miasta,
   które kusi młodością, możliwościami, które przyciąga, zastąpił mit miasta,
   które odpycha, wyrzuca. O tę wielką kulturalną emigrację spierano się
   długo i z pasją. Winnego najchętniej wskazywano w komunistycznej władzy.
   Kulturalny fajerwerk lat 60. zmroziły administracyjne szykany i cenzuralne
   cięcia. Ale być może były także inne przyczyny.

   Dr Adolf Juzwenko, starając się ostatnimi laty o reaktywowanie Ossolineum
   jako przedwojennej fundacji, kołatał do rozmaitych drzwi w Warszawie.
   Byli wrocławianie, ludzie wpływowi i opiniotwórczy, uprzejmie chwalili
   starania, ale w niczym konkretnym nie pomogli. Z wielkiej liczby ludzi,
   którzy z Wrocławia wyszli, miasto nie doczekało się takiej pociechy,
   jaką ze swego warszawskiego lobby ma Kraków, Poznań, Gdańsk. Więc może
   to patrzenie popaździernikowych entuzjastów tylko przed siebie, to ich
   odwrócenie się od przeszłości, musiało skończyć się odejściem? Może trudno
   żyć w mieście, w którym nie zapuściło się korzeni, w którym patrzy się
   wyłącznie przed siebie?

   cdn.


    


   TYGODNIK POWSZECHNY 39/95(24.09) "Jakość wiary"

   

   STANISŁAWA GRABSKA

    * Jakim powinno być chrześcijaństwo? Jaka powinna być postawa wobec
   świata - nas jako chrześcijan i katolików? To jedno z najważniejszych
   pytań, na które usiłują sobie odpowiedzieć liczni katolicy w Polsce.
   Od tego zależy owoc naszego apostolstwa i wychowania młodzieży, bowiem
   apostołuje się i wychowuje poprzez przykład: jest się świadkiem Chrystusa
   albo od Niego odstrasza. I tak, spory pomiędzy podzielonymi Kościołami
   chrześcijańskimi sprawiły, że Gandhi ostatecznie nie uwierzył w Chrystusa.

    To co święte

   Warto przypomnieć sobie także dzieje Izraela: w historii podzielonego
   królestwa, po okresie pierwszej wierności Bogu, przyszedł czas synkretyzmu
   religijnego i ulegania pogaństwu. W wyniku tego Izrael, a potem Juda
   straciły niepodległość i przeżyły wygnanie. Lud państwa Judy, wysiedlony
   do Babilonu, przeżył tam nawrócenie. Po powrocie z wygnania nie było
   już synkretyzmu. Wojny machabejskie - w obronie zagrożonej wiary - utrwaliły
   żarliwość religijną. Żyli nią mnisi na pustyni - Esseńczycy (pozostała
   po nich biblioteka w grotach Qumran). Tą wiernością Bogu i Bożemu Prawu
   żyło też stronnictwo faryzeuszy.

   W żarliwości o czystość religijną Izraela nauczali oni drobiazgowego
   przestrzegania wszystkich przepisów Prawa, a nawet wszystkich do niego
   komentarzy i wysnuwanych zeń wniosków rabinackich. Doprowadziło to do
   sformalizowania religijności i takiego dążenia do doskonałości w wypełnianiu
   litery Prawa, które powodowało postawę odrzucania z pogardą nie tylko
   pogan, ale i własnych ziomków, niezbyt świadomych Prawa (tzw. "lud ziemi")
   i grzeszników (np. celników - kolaborantów z Rzymianami i zdzierców oraz
   cudzołożne kobiety). Dla wielu stało się to przeszkodą w rozpoznaniu
   w Jezusie Mesjasza, gdyż On sam pozostawał w ostrym konflikcie z tym
   formalizmem.

   Pierwszym punktem sporu było świętowanie szabatu. Jezus ostentacyjnie
   uzdrawiał w szabat i tłumaczył, że "szabat jest dla człowieka, a nie
   człowiek dla szabatu". Szabat oznaczał dla faryzeuszy taką świętość,
   iż zachowanie przepisów co do niego było jednym z naczelnych obowiązków
   Izraelity - szabat był Boży, a więc człowiek był dla zachowywania szabatu.
   A tu przyszedł Jezus, który twierdził, że to nie przepis prawny, ale
   człowiek jest sacrum, i że niezależnie od jakichkolwiek przepisów zawsze
   (także w szabat) wolno czynić dobro.

   Jezus krytykował też pychę faryzeuszy, którzy nieraz odrzucali grzeszników.
   W jednej z przypowieści powiedział, że zostanie wysłuchana pokorna modlitwa
   celnika, uznającego swoje grzechy i błagającego Boga o wybaczenie, a
   samochwała-faryzeusz wyszedł z synagogi bez Bożego wybaczenia (bo też
   o nie nie prosił, tylko dziękował Bogu za to, że nie jest taki jak celnik).

    DUCH, KTÓRY OŻYWIA

   W Kazaniu na Górze (Mt 5,1- 7,29) Jezus przestrzega przed ostentacją
   w wypełnianiu obowiązków religijnych: w modlitwie, w dawaniu jałmużny,
   w poszczeniu. Ostentacja taka jest typowa dla religijności formalistycznej
   i uchodzi za dawanie dobrego przykładu. Jezus ją ostro piętnuje, mówiąc,
   że takie czyny nie zasługują na nagrodę u Boga, bo kto tak czyni, "otrzymał
   już swoją nagrodę" (jest chwalony przez innych). Trzeba czynić dobro,
   tak żeby -jeśli to możliwe - nikt o tym nie wiedział. To samo dotyczy
   modlitwy i ascezy.

   Przepisy Prawa nakazywały miłować bliźnich, tj. współwierzących, a nienawidzić
   wrogów Jahwe - pogan i grzeszników. Tymczasem Jezus mówił, że bliźnim
   jest każdy potrzebujący nas człowiek (por. przypowieść o Samarytaninie),
   że mamy miłować nieprzyjaciół - czynić im dobro i modlić się za nich.
   Prawo nakazywało karać śmiercią grzeszników - odstępców od wiary i cudzołożników
   (tak mężczyzn, jak i kobiety). A Jezus uwolnił kobietę złapaną na cudzołóstwie,
   mówiąc: "Kto z was jest bez grzechu, niech pierwszy rzuci na nią kamień".
   Sam - bezgrzeszny - nie potępił jej, tylko powiedział: "Idź w pokoju
   i więcej nie grzesz". Nie potępił, ale swą dobrocią i mocą nawrócił.
   W ten sposób zniósł karę śmierci. Nie chciał być oczekiwanym politycznym
   Mesjaszem i pogromcą Rzymu, natomiast do Rzymu i do całego pogańskiego
   świata posłał Apostołów i uczniów, by nawracali przykładem, słowem i
   męczeństwem. Tak jak On męczeństwem potwierdził naukę o Bożej miłości
   i przebaczeniu, i swojej misji Mesjasza, który przyszedł do ubogich,
   do "ludu ziemi" nie znającego zbyt dobrze Prawa, do celników i grzeszników,
   "bo nie trzeba lekarza zdrowym, lecz tym, którzy się źle mają".

   Szaweł był jednym z żarliwych faryzeuszy przekonanych, że droga chrześcijan
   wierzących w Jezusa jest sprzeczną z Prawem herezją: Sam o sobie pisał,
   iż prześladował Kościół z wielkiej miłości do Prawa i do tradycji ojców.
   Ale gdy ukazał mu się Zmartwychwstały, w nagłym błysku światła zrozumiał,
   że trzeba wszystko zmienić dla Chrystusa, że skończył się czas niewolniczego
   zachowywania przepisów Prawa, bowiem nadszedł czas łaski. Toteż nawróconym
   poganom Paweł nie narzucał prawa mozaistycznego, ale głosił im wolność
   w Duchu więtym, wolność czynienia dobra i miłowania - bo kto miłuje,
   wypełnia całe Boże Prawo w jego istocie. "Litera zabija - pisał - a duch
   ożywia".

    POKUSA FARYZEIZMU

   W historii Kościoła wciąż wraca pokusa formalizmu i dążenia do doskonałości
   w wypełnianiu przepisów. Łączy się to zawsze z duchem inkwizytorskim.
   Przedstawicielem takiej postawy jest w przypowieści o synu marnotrawnym
   starszy brat, oburzony na Ojca, że młodszemu nie tylko przebaczył, ale
   - z radości, że go odzyskał - urządził ucztę na jego powitanie. Jezus
   opowiedział tę przypowieść tym, którzy gorszyli się, iż jada z celnikami
   i grzesznikami (co w tej kulturze było znakiem przyjaźni i przyjmowania
   do wspólnoty niemal rodzinnej). Ewangelia mówi o tym do nas - chrześcijan.
   Mamy cieszyć się z każdego grzesznika powracającego do Boga oraz - nim
   jeszcze wróci - jeść z nim i okazywać przyjaźń, będąc świadomi, że sami
   potrzebujemy Bożego wybaczenia. Mamy starać się każdego człowieka zrozumieć
   i pozyskiwać miłością, tak jak Jezus pozyskiwał uczniów przede wszystkim
   spośród ubogich i grzesznych.

   Pokusa faryzeizmu tkwi w obudowywaniu katolicyzmu murami i dzieleniu
   katolików na tych dobrych, którzy są wystarczająco ortodoksyjni, żarliwie
   przywiązani do tradycji ojców i walczą dzielnie z wrogami Kościoła, jak
   stróże na murach wypatrując wroga i strzelając doń, gdy się go wypatrzy.
   Pokusa faryzeizmu tkwi w duchu inkwizytorskim. Inkwizytor ma się sam
   za niewolnika Boga i wielbi Jego wielkość. On ma się za dobrego i posłusznego
   niewolnika zasługującego na pochwałę Władcy, a zarazem za nadzorcę nad
   innymi, których ma przywoływać do porządku i karać za - w jego mniemaniu
   - nieposłuszeństwo Bogu a w istocie rzeczy nieposłuszeństwo samemu inkwizytorowi
   lub przepisom i czysto ludzkim tradycjom).

   Dzisiaj w Polsce istnieje pokusa synkretyzmu religijnego. Jedni ulegają
   różnym, bardziej lub mniej, synkretycznym i tajemniczym sektom, inni
   - mirażowi bogactwa i bożka-mamony stawianego ponad prawem i dobrocią,
   jeszcze inni - bożkowi seksualnej wolności bez szacunku dla osoby ludzkiej,
   bądź filozofii liberalizmu urastającej do rozmiarów ideologii, bądź...
   Wiele jest postaci synkretyzmu i pokus stawiania ogarka - albo wręcz
   świeczki - diabłu. Jak się przeciwstawiać tym zagrożeniom? Warto pamiętać,
   że formalizm religijny faryzeuszy powstał w walce z synkretyzmem religijnym
   w Izraelu, ale okazał się ślepą uliczką. Bo choć obronił naród przed
   synkretyzmem, jednocześnie tak bardzo znieczulił go na miłość i miłosierdzie,
   że naród ten odrzucił miłosiernego Mesjasza.

   *

   Ewangelia uczy nas, jak pozyskiwać błądzących: przez dobroć i przyjaźń,
   przez zrozumienie ich biedy i oczekiwań oraz głoszenie Prawdy w klimacie
   miłości. Wydaje mi się, że grozi nam ślepa uliczka mentalności "oblężonej
   twierdzy". Zagrożenia istnieją i są poważne. Ale nie jest to żaden spisek,
   jak chcą zwolennicy paranoicznej spiskowej teorii historii - dość dziś
   u nas liczni, niestety. Tymczasem wielu żarliwych i pragnących bronić
   wiary chrześcijan atakuje zajadle każdego, kto - ich zdaniem - osłabia
   front walki z niewiernymi. Atakuje się już nawet dominikańskie pismo
   "W drodze" za chęć rozbierania murów dzielących katolików od inaczej
   myślących i za próby rzeczowego z nimi dialogu.

   Ci, przejęci walką ze złem, dobrzy katolicy mają za złe wszelkie okazywanie
   zrozumienia dla obaw ludzi niewierzących i wszelką krytykę wewnątrz Kościoła,
   prowadzoną w imię poszukiwania autentyczności naszego pójścia za Jezusem
   i naśladowania Jego postawy. Czyż nie powinniśmy brać poważnie i stosować
   do siebie samych Jezusowej krytyki formalizmu religijnego i Jego przykładu
   miłości i miłosierdzia, jak i płynącej z wewnątrz krytyki Kościoła? Bo
   przecież Synagoga to ówczesna instytucja kościelna, a Jezus ostro krytykował
   jej władze i pobożnych faryzeuszy. Krytykował z miłości, aby nawrócić
   do wiary w żywego Boga i do miłości wobec wszystkich ludzi. Trzeba się
   przeciwstawiać złu i synkretyzmowi religijnemu. Chyba jednak najlepszym
   sposobem nawracania ludzi złowionych w sidła synkretyzmu i złudnej, nieodpowiedzialnej
   niby-wolności jest praktykowanie etyki Ewangelii. Etyki radykalnej miłości
   wszystkich ludzi i pokornej służby im, a zarazem głoszenia Jezusa Chrystusa
   i Prawdy, którą On nam objawił - prawdy o człowieku i miłosierdziu Boga.
   Warto rozmawiać o tym, jak realizować to w klimacie wspólnego szukania
   wierności Ewangelii, a nie wojny i potępiania niewiernych.


    


   TYGODNIK POWSZECHNY 39/95(24.09) "Komentarze" 3

   

    Konkordat raz jeszcze

   Odrzucenie przez Sejm sprawozdania Komisji Nadzwyczajnej, stwierdzającego
   zgodność Konkordatu z obowiązującą konstytucją, po raz kolejny wykazało,
   że mało prawdopodobna jest ratyfikacja tej międzynarodowej umowy przez
   obecny parlament. Mało realne jest także wykonanie uchwały sejmowej z
   1 lipca ub. r., wedle której ratyfikacja konkordatu powinna nastąpić
   nie później niż do końca tego roku. Ciekawostką piątkowego głosowania
   jest to, że spora część Komisji Nadzwyczajnej - na czele z jej przewodniczącym,
   Zbigniewem Siemiątkowskim (SLD) - zgodnie z dyscypliną partyjną głosowała
   przeciw własnemu sprawozdaniu.

   Ideologia jeszcze raz okazała się ważniejsza niż fakty. Postpeerelowska
   większość parlamentarna wyżej stawia własne, partyjne interesy niż normalizację
   stosunków państwa z instytucją, do której przyznaje się większość jego
   obywateli. Wiadomo, że działacze SLD nie chcą tracić antyklerykalnego
   elektoratu przed zbliżającymi się wyborami prezydenckimi. Słuszny wydaje
   się więc komentarz przedstawiciela Episkopatu, że jeżeli SLD "raz mówi
   "tak", to wcale nie znaczy, że drugi raz podtrzyma swoje stanowisko".

   IRENEUSZ CIEŚLIK

    Ukraina bliżej Polski 

   Kiedy w maju 1992 w Taszkencie kraje Wspólnoty Niepodległych Państw zawarły
   pakt o zbiorowym bezpieczeństwie, Ukraina (razem z Mołdawią i Turkmenią)
   traktatu nie podpisała. Znalazła się jednak w rezultacie w geopolitycznej
   "szarej strefie". Jej izolację usiłował przełamać w lutym 1993 ówczesny
   prezydent Ukrainy Leonid Krawczuk, proponując środkowo-europejską "strefę
   bezpieczeństwa i stabilizacji". Odpowiedzią państe Europy środkowej,
   w tym Polski, były jednak energiczne starania o wejście do NATO. Ukraina
   poczuła się pozostawiona samej sobie, jej stosunki z Polską ochłodły.

   Niedawna wizyta ukraińskiego ministra spraw zagranicznych Hennadija Udowenki
   w Brukseli stała się spektakularnym przejawem zmiany, która jakiś czas
   temu zaszła w polityce naszej wschodniej sąsiadki. Udowenko - do niedawna
   ambasador Ukrainy w Warszawie - zdaje się rozumieć że nic tak stosunkowo
   dobrze nie zagwarantuje bezpieczeństwa Ukrainie jak podejście NATO do
   jej granic. Udowenko podpisał w Brukseli zarówno indywidualny program
   Partnerstwa dla Pokoju, jak i dokument o, "specjalnych stosunkach" z
   NATO, podobny do tego, jaki już w maju podpisała Rosja. Jednakże Kijów
   zupełnie inaczej niż Moskwa ocenia Sojusz Północno-Atlantycki. Podkreślając
   jego rolę w procesie bezpieczeństwa europejskiego, Udowenko nie zaprotestował
   przeciw NATO-wskim nalotom w Bośni (choć opowiedział się za pokojowym
   rozwiązaniem konfliktu), po raz kolejny też zaznaczył, że nie ma nic
   przeciwko rozszerzaniu NATO na wschód (choć nalegał na zapewnienie bezpieczeństwa
   dla swego państwa). I chociaż Ukraina nie zamierza "na razie" wiązać
   się z NATO. to przecież proces jej zbliżenia z Sojuszem już się rozpoczął.
   Otrzymując od Sojuszu wszystko, co było dziś możliwe, Udowenko uzyskał
   kolejne poparcie ze strony NATO dla ukraińskiej suwerenności i integralności
   terytorialnej.

   Zbliżenie Ukrainy z NATO - zbliża ją też z Polską. Między obu naszymi
   państwami, mimo rozmaicie rozłożonych akcentów, istnieje wspólnota celów.
   Z tej relatywnie nowej sytuacji warto wyciągnąć wnioski: może by na początek
   reaktywować Komitet Konsultacyjny Prezydentów Polski i Ukrainy?

   ANDRZEJ ROMANOWSKI


    


   TYGODNIK POWSZECHNY 39/95(24.09) "Trudna droga do prawdy"

   

    Grudzień 1970 - nieznane fakty

   MICHAŁ PAZIEWSKI

    * Czy podczas narodowej tragedii Grudnia '70 rzeczywiście zginęły tylko
   44 osoby? Rozmiary i zaciekłość walk ulicznych, bezwzględność "sił porządkowych"
   (np. powszechność tzw. "ścieżek zdrowia"), kilkudniowe, sprzeczne z kodeksem
   postępowania karnego "tymczasowe zatrzymania" (2989 osób), wprowadzona
   po raz drugi - po "czarnym czwartku" Poznania '56 - od czasów okupacji
   hitlerowskiej godzina milicyjna, blokada telefonów i dróg dojazdowych,
   ogromne ilości sprzętu bojowego, żołnierzy i milicji na terenie dużej
   części kraju kazały być niemal pewnym, iż ofiar śmiertelnych musiało
   być więcej.

   Tym bardziej, że w porównaniu do - podanej dopiero 7 lutego 1971 roku
   przez Edwarda Gierka, w przemówieniu programowym na kilkakrotnie odkładanym
   VIII plenum KC - liczby 1165 rannych (w tym 564 cywili, z czego 153 postrzelonych)
   było ich rzeczywiście nader mało. Nadto listę nazwisk, i to dopiero w
   miesiąc po uśmierzeniu robotniczego zrywu, ogłosiły prokuratóry wojewódzkie,
   same obciążone współudziałem w zacieraniu śladów zbrodni. Wydały one
   bowiem - wbrew ówczesnemu prawu, za to zgodnie z wytycznymi przewodniczącego
   Rady Państwa, Józefa Cyrankiewicza, któremu podlegała Prokuratura Generalna
   PRL - zakaz wszczynania i prowadzenia dochodzeń oraz śledztw zarówno
   w sprawach pokrzywdzonych w starciach, jak i też w sprawie otwarcia ognia
   przez wojsko i milicję. W trybie na "telefon z góry" bądź z własnej inicjatywy
   zajęły się one jednak zbieraniem niektórych danych o ofiarach (np. protokołów
   sekcji zwłok). Choć i w tym przypadku co innego, przynajmniej formalnie,
   mówiły obowiązujące normy prawne: skoro broni użyli żołnierze, do tego
   na rozkaz, należało to do kompetencji prokuratur wojskowych.

    ŚMIERĆ SZEREGOWCA

   Wyjątkiem jest tutaj bardzo podejrzane śledztwo Wojskowej Prokuratury
   Garnizonowej w Szczecinie (sygn. akt Pg. l. 124/70), rozpoczęte 28 grudnia
   1970 r. celem "wyjaśnienia okoliczności i przyczyn" gwałtownego zgonu
   szeregowego Stanisława Nadratowskiego z batalionu rozpoznawczego Jednostki
   Wojskowej nr 1025, którego zwłoki 19 grudnia 1970, w późnych godzinach
   wieczornych, znaleziono obok muru na podwórzu przy ul. Kaszubskiej 63/64.
   Zostało ono umorzone 28 stycznia '71 "z powodu niestwierdzenia czynu
   przestępnego". W uzasadnieniu podano, iż żołnierz ten, który 13 grudnia
   1970 r. złożył przysięgę, sześć dni później od godziny 4.00 patrolujący
   rejon pobliskiej ulicy Bogurodzicy, "zginął w wyniku nieostrożnego obchodzenia
   się z bronią, a nie działania innych osób".

   Akta śledztwa dowodzą, iż śmierć Nadratowskiego, który według zeznań
   kolegów miał odejść "na stronę" za potrzebą fizjologiczną, nastąpiła
   "w wyniku zamachu samobójczego - 2 strzały serią z przystawienia w głowę
   karabinu kbk AK nastawionego na ogień ciągły". Wykluczają to rodzice
   zmarłego, twierdząc, iż syn ich został zabity, gdyż odmówić miał wykonania
   rozkazu strzelania do robotników oraz "za głośno mówił na temat milicji"
   ("Jedność" nr 17, 17grudnia 1980). Co istotne, na 12 dni przed zakończeniem
   tego postępowania - i niezgodnie z jego ustaleniami - Prokuratura Wojewódzka
   (nie Wojskowa!) nazwisko tej ofiary umieściła na ogłoszonym w prasie
   wykazie 16 osób, które "w wyniku zajść ulicznych w Szczecinie w dniach
   17 -18 grudnia 1970" zginęły "bezpośrednio, lub na skutek odniesionych
   obrażeń zmarły".

    MANIPULACJA

   W świetle zachowanego protokołu sekcji sądowo-lekarskiej i wielu zeznań
   można być całkowicie przekonanym, że dramat Stanisława Nadratowskiego
   posłużył "nowemu kierownictwu" do manipulacji - wykazania społeczeństwu,
   iż w starciach (nazywanych oficjalnie dość oględnie "wypadkami grudniowymi")
   zginął również żołnierz Ludowego Wojska Polskiego. Nabrało się zresztą
   na to i niemało badaczy historii, jak choćby Jerzy Topolski ("Historia
   Polski od czasów najdawniejszych do 1990 roku", KOPIA, Warszawa 1994).

   Podobnie "wynikiem nieszczęśliwego wypadku przy wykonywaniu obowiązków
   służbowych" (cytat z postanowienia o umorzeniu śledztwa dotyczącego zgonu
   Nadratowskiego) były cztery inne tragedie ("wypadki w czasie powrotu
   do garnizonu"): szeregowca 7 Dywizji Desantowej oraz podoficera zawodowego
   i dwóch szeregowców 8 Dywizji Zmechanizowanej. Ujęto ich w rubryce "Zabici"
   w "Zestawieniu strat w okresie od 14.12. do (godz.) 8.00 24. 12.1970",
   stanowiącym załącznik do meldunku operacyjnego nr O11 szefa Sztabu Generalnego
   WP, generała dywizji Bolesława Chochy. Odnośnie szeregowca 12 DZ, czyli
   Stanisława Nadratowskiego, zaznaczono w nim: "samobójstwo". Dokument
   ten, wraz z parunastoma innymi meldunkami sytuacyjnymi - sporządzanymi
   w jednym egzemplarzu dla ministra obrony narodowej, generała broni Wojciecha
   Jaruzelskiego, który z kolei przedstawiał je kilku swoim zwierzchnikom
   z PZPR i rządu - opublikował Edward Jan Nalepa w "Wojskowym Przeglądzie
   Historycznym" (nr 4/1993). Wnosić można, że nazwiska pięciu ofiar śmiertelnych
   po stronie armii mogły być "zbędne" - aparatowi komunistycznej propagandy
   wystarczało jedno.

    ŚMIERĆ STRAŻAKA

   Co więcej, śmierć żołnierza ze Szczecina była zarazem przedmiotem matactw
   politycznych. Trudno wszak podejrzewać Edwarda Gierka, bezprzecznie postać
   należącą do grona najlepiej poinformowanych w PRL, aby w pierwszej po
   objęciu władzy, wspólnej z nowym premierem Piotrem Jaroszewiczem rozmowie
   na Kremlu z sekretarzem generalnym KPZR Leonidem Breżniewem i premierem
   ZSRR Aleksiejem Kosyginem nie wiedział, co mówi. W czasie tej "wizyty
   przyjaźni", 5 stycznia '71 r. w obszernej serwilistycznej charakterystyce
   sytuacji w Polsce Ludowej powiedział: " W szeregach wojska istnieje jednak
   duże rozgoryczenie, że wojsko zostało wykorzystane dla niewłaściwych
   celów (przykład: samobójstwo młodego oficera w Szczecinie po rozmowie
   z ojcem, pracownikiem stoczni)", co umieszczono w sporządzonym zaledwie
   w pięciu egzemplarzach protokole, upowszechnionym przez Andrzeja Garlickiego
   w tygodniku "Polityka" (nr 45/1991).

   Bez wątpienia pośrednią przyczyną śmierci Stanisława Nadratowskiego mogła
   być atmosfera ślepej przemocy, panująca wtedy w Szczecinie. Niemniej
   jednak podobne okoliczności zgonu dowódcy jedynej sekcji straży pożarnej,
   biorącej udział w gaszeniu pożarów (gmachów: Komitetu Wojewódzkiego PZPR,
   Komendy Wojewódzkiej MO, Prezydium Miejskiej Rady Narodowej i placówki
   ORMO przy ulicy Swarożyca 6), nie spowodowały uznania go, przynajmniej
   publicznie, za ofiarę wydarzeń grudniowych. 17 grudnia 1970, późnym wieczorem,
   lekarz stwierdził u niego, tak samo, jak i u dwóch innych strażaków,
   "szok nerwowy". Orzeczenie to dotyczyło, co nie bez znaczenia, 36-letniego
   podoficera pożarnictwa, który podczas 17 lat pracy w zawodzie niemal
   codziennie stykać się musiał z nieszczęściami. Skutkiem rozpoznania przez
   lekarza wstrząsu psychicznego winno być natychmiastowe odsunięcie tego
   człowieka od służby. Tak się jednak nie stało: 24 grudnia 1970 roku Wiesław
   Z. odebrał sobie życie.

   Starano się nie wiązać tego z Grudniem '70. Jego personalia znalazły
   się tylko na liście 17 strażaków rannych podczas wystąpień ulicznych,
   sporządzonej po paru tygodniach, na podstawie informacji z Pogotowia
   Ratunkowego i ambulatorium zakładowego, przez Komendanta Miejskiego majora
   inż. Bogdana Bryckiego. Skrywany ten fakt udało mi się odsłonić dzięki
   lakonicznej wzmiance "z tytułu śmierci prac. Straży Pożarn. 10.000,-"
   w jednym z rejestrów wydatków z końca grudnia 1970 r., w tomie nr 1 spośród
   dziesięciu niekompletnych archiwaliów Komisji Odszkodowawczej przy PWRN
   (przechowywanych w zasobie Archiwum Państwowego w Szczecinie), która
   została ustanowiona "ściśle poufną, nie do publikacji" uchwałą nr 215/70
   prezesa Rady Ministrów, Piotra Jaroszewicza - w celu pozaprocesowego,
   nie na drodze sądowej, zaspokajania roszczeń finansowych osób poszkodowanych
   "w związku z wypadkami na Wybrzeżu".

    KŁAMSTWA I PÓŁPRAWDY

   Razem z Gierkiem, oświadczającym w swym tasiemcowym wystąpieniu, kończącym
   rzeczone obrady KC, że liczba śmiertelnych ofiar przełomu grudniowego
   wynosi 45, fałsze te potwierdziła - mająca stworzyć pozory dochodzenia,
   kto był winien przelewu bratniej krwi na Pomorzu, jak i uspokoić społeczeństwo
   - "Ocena wydarzeń grudniowych i wynikające z niej wnioski", czyli tzw.
   raport komisji Jana Szydlaka, członka Biura Politycznego, powołanej jeszcze
   20 grudnia '70 na poprzednim VII plenum. Razem z równie ocenzurowaną
   dyskusją opublikowano ją jako numer specjalny "Nowych Dróg", organu teoretyczno-politycznego
   partii. Periodyk ten, jeszcze bardziej zakłamujący półprawdy podawane
   przez gazetowe interpretacje drobiazgowo streścił m.in. ówczesny wicepremier,
   natomiast niedługo po Grudniu '70 zastępca członka KC, Mieczysław F.
   Rakowski w swojej książce z połowy 1981 roku "Przesilenie grudniowe.
   Przyczynek do dziejów najnowszych", podając również te dane liczbowe.

   Wspomniany I sekretarz KC w listopadzie-grudniu 1982 r., w broniącym
   swej polityki memoriale z obozu internowania "prominentów" w Promniku,
   przesłanym na ręce generała Jaruzelskiego, wspomniał cierpko o "odpowiedzialności
   sądowej osób winnych decyzji, zapisanych śmiercią 47 osób i setkami rannych
   w toku tragicznych wydarzeń grudnia" (cyt. za: "Gomułka i inni. Dokumenty
   z archiwum KC 1948 -1982". "Aneks", Londyn 1987). Jednakże wyłącznie
   liczbę 45 "uwiarygodniałaby" notka "Odeszli na zawsze z naszych szeregów",
   sygnowana "J.R.", pomieszczona w tygodniku Komendy Głównej MO "W Służbie
   Narodu" (nr 6/1971), czasopiśmie, mimo wysokiego nakładu, opatrzonym
   nadrukiem "tylko do użytku wewnętrznego":

   " W dniach 14 i 15 XII plut. Kozaczuk pełnił służbę bez chwili wypoczynku.
   Był wszęgdzie tam, gdzie zagrożony został porządek publiczny, gdzie konieczna
   była interwencja funkcjonuriuszy MO. Posiniaczony uderzeniami kamieni,
   słaniający się z wyczerpania, z oczami czerwonymi od działania środków
   chemicznych był czynny przez 40 godzin. Wreszcie poczuł się bardzo źle.
   Koledzy młodego kontrolera zameldowali o tym przełożonemu. Oficer wydał
   polecenie, by plut. Kozaczuk poszedł do domu i chociaż kilku godzin odpoczął:

   Jak potem stwierdzili lekarze, stan wyczerpania, zatrucie środkami chemicznymi
   i wewnętrzne wylewy krwi od uderzeń kamieniami okazały się silniejsze
   niż mógł znieść organizm młodego człowieka. Plut. Kozaczuk zdołał jedynie
   dowlec się do własnego mieszkania i tam upadł, nie odzyskując więcej
   przytomności".

   Z doniesienia tego (powołał się nań również Jerzy Eisler w artykule rocznicowym
   "Powstanie Grudniowe", zamieszczonym w "Tygodniku Solidarność" nr 50/1990)
   wynika, że komunikat prokuratury w Gdańsku pominął Jerzego Kozaczuka,
   kontrolera ruchu drogowego gdańskiej Komendy Miejskiej MO. Faktycznie
   jednak, jak tego dowodzą akta śledztwa, w tym m.in. zeznania jego sióstr,
   śmierć spowodował nieszczęśliwy wypadek - zatrucie tlenkiem węgla w czasie
   kąpieli.

   Jakkolwiek niektórzy uczeni (np. J. Topolski w cytowanej pracy czy Antoni
   Czubiński w "Najnowszych dziejach Polski 1914 - 1983", PWN, Warszawa
   1987) podają, zgodnie z opublikowanym spisem poległych, liczbę 44, to
   zarazem - wbrew niemu - piszą o dwóch wówczas zabitych milicjantach.
   W dziennikach trójmiejskich wymieniono jedynie nazwisko st. sierż. Mariana
   Zamroczyńskiego z gdańskiego ZOMO; który wskutek ciężkich obrażeń (złamanie
   podstawy czaszki) odniesionych 15 grudnia przed południem, w czasie rozruchów
   pod KW PZPR, stracił przytomność, po czym dwanaście dni później skonał.
   Wyryte zostało ono także - dzięki interwencji ks. Alojzego Orszulika,
   dyrektora Biura Prasowego Episkopatu Polski - wśród innych nazwisk ofiar
   Grudnia na legendarnym murze przy monumentalnych trzech strzelistych
   krzyżach "Pomnika Poległych Stoczniowców", poświęconego 16 grudnia 1980
   roku, jak głosi napis nań: "Tym, którzy zginęli w grudniu 1970".

    NA PARTYJNYM OLIMPIE

   Najprawdopodobniej u źródeł procederu fałszowania znacznej części faktów
   historycznych, w tym przypadku o zlinczowanych funkcjonariuszach MO,
   były zakulisowe gry polityczne na partyjnym Olimpie, w których przywódczą
   rolę odegrał Wojciech Jaruzelski; toczona w ramach pałacowego zamachu
   stanu, mafjno-gabinetowa rywalizacja o sukcesję po Władysławie Gomułce.
   Rano 15 grudnia 1970, przed godz. 9.00, tzn. jeszcze przed podjęciem
   przez rządców PRL decyzji o użyciu broni palnej przeciwko demonstrantom
   w Trójmieście, płk Stanisław Kończewicz, uważany za moczarowca dyrektor
   gabinetu ministra spraw wewnętrznych, zameldował Gomułce (do czego po
   latach przyznał się prokuratorowi wojskowemu) o dwóch zabitych i kilkudziesięciu
   rannych milicjantach. Wywołało to u "towarzysza Wiesława" i wśród jego
   popleczników oczekiwane wzburzenie i ostatecznie mogło zadecydować o
   tragicznym w skutkach rozkazie siłowego rozwiązania konfliktu społecznego.
   Potwierdza to zdarzenie także "Stenogram rozmów przeprowadzonych w dn.
   14-21 XII 1970 r. z aparatów sieci rządowej zainstalowanych u kierownika
   sztabu MSW" (sygn. akt: Centralne Archiwum MSW, 17/IX/128), sporządzony
   w jednym egzemplarzu, opatrzony klauzulą "tajne spec. znaczenia", którą
   uchylił obecny szef resortu Andrzej Milczanowski. Zdecydowanie poświadcza
   to zapisana w nim wymiana zdań między przebywającym w Gdańsku wiceministrem
   spraw wewnętrznych gen. Henrykiem Słabczykiem a jego przełożonym z MSW
   Kazimierzem Switałą.

    PLOTKA

   Obok mistyfikacji propagandy albo pseudoinformacji preparowanych przez
   służby specjalne, naturalną reakcją ludzi na krew i rany Grudnia było
   przypisanie komunistom wszystkiego co najgorsze, rodziły się przeświadczenia
   i plotki - pospolite w każdym totalitarnym państwie, gdzie środki masowego
   przekazu poddane są skrupulatnej wszechobecnej cenzurze - a nawet najbardziej
   nieprawdopodobne nonsensy.

   Wielu takim "rewelacjom" o rewolcie robotniczej dość bezkrytycznie uległo,
   niestety, sporo uznanych historyków. Np. Wojciech Roszkowski - który
   pod pseudonimem Andrzej Albert wydał w podziemiu "Najnowszą historię
   Polski 1918 -1980" - napisał o 147 ofiarach masakry w Szczecinie. Można
   tylko przypuszczać, iż badacz powielając tę wieść w kolejnych, poprawianych
   i uzupełnianych edycjach swego dzieła oparł się na 2 tomie opracowania
   wybitnego francuskiego historyka i dziennikarza Francois Fejto ("Die
   Geschichte des Volksdemokration", Band II. "Nach Stalin 1953-1972", Graz
   - Wien - Koln 1972). Ten zaś zawierzył, skądinąd miarodajnemu, dziennikowi
   paryskiemu "Le Monde" z 2 stycznia 1971, w którym sprawozdawca z agencji
   UPI zasłyszaną pogłoskę puścił w obieg naukowy.

   Oprócz tego, Andrzej Albert obwieścił, że "ogólną liczbę zabitych ocenia
   się na około 800 osób", lecz tutaj odwołał się do publikacji - posługującego
   się pseudonimem - Jerzego Łojka ("Spojrzenie z drugiej strony. Relacja
   z Gdańska 1970", oprac. Leopold Jerzewski, "Głos", Warszawa 1981). Ledwie
   20-stronnicowa broszurka była nadzwyczaj często (jak na warunki II obiegu),
   i do tego w znacznych nakładach, powielana.

   Znakomity ten uczony - wyłącznie w oparciu o "unikalną" rozmowę, przeprowadzoną
   z anonimowym osobnikiem podającym się za dowódcę jednego z plutonów,
   użytych na Wybrzeżu Gdańskim do przewożenia zwłok zabitych, gołosłownie
   deklarującego, że "dopiero po długich staraniach zdołał opuścić służbę
   wojskową i przejść do pracy cywilnej" - przyjął, iż tylko w samym Trójmieście
   "liczba poległych, jeżeli ją określić na około osiemset osób, byłaby
   skromna". Na ten sam wywiad powoływał się i Jerzy Eisler, m.in. w przedsłowiu
   do skróconego wydania pracy doktorskiej E. J. Nalepy ("Wojsko Polskie
   w Grudniu 1970", Wydawnictwo "Bellona", Warszawa 1990) - określając go
   przy tym "dość unikalnym źródłem historycznym".

    TRANSPORTY TRUPÓW

   Ci i szereg innych, poważnych naukowców o uznanym dorobku uległo kłamstwom
   bosmanmata Stanisława Smerkowskiego, który zanim od października 1972
   r. został kursantem w Centrum Szkolenia Specjalistów Marynarki Wojennej,
   pracował w Białostockim Przedsiębiorstwie Transportowym Budownictwa.
   Od 20 grudnia 1972 r., już jako kierowca samochodowy w 3-cim oddziale
   zabezpieczenia Marynarki Wojennej w Gdyni, mógł się nasłuchać różnych
   pogłosek i niedorzeczności, które odpowiednio ubarwił i uprawdopodobnił
   znajomością terminologii wojskowej, gdy po 20 lutego 1980 r. dyscyplinarnie
   usunięto go z zawodowej służby wojskowej, gdyż bez dokumentów i w stanie
   nietrzeźwym prowadził autobus wojskowy.

   Pierwsze wystąpienie publiczne Smerkowskiego, 17 grudnia 1980 r., w gdańskim
   Zakładowym Domu Kultury przy ul. Polskiej (gdzie dekadę wcześniej zawiązał
   się "Główny Komitet Strajkowy dla miasta Gdyni") wraz z zapisem konferencji
   prasowej z udziałem członków Społecznego Komitetu Budowy Pomników i Rodzin
   Ofiar "Wydarzeń Grudniowych" 1970 (na której powiedział "tylko" o swym
   rzekomym przewiezieniu na cmentarz witomiński w Gdyni, jako kierowca
   "Stara 66" Marynarki Wojennej, w ciągu trzech dramatycznych dni, 24 -
   25 ciał poległych), pierwotnie przygotowane do druku na początku 1981
   r. w prasie "Solidarności", w całości zostało opublikowane dopiero w
   4-tym (sierpień - listopad 1982) numerze prestiżowego, niezależnego pisma
   literackiego "Wezwanie".

    OSZUSTWO

   Oszustwo "Spojrzenia z drugiej strony" - skądinąd opatrzonego wstępem
   Jerzego Łojka, piszącego, że "ręczy za autentyczność i kompletność relacji
   z rozmowy, która nagrana została w jednym z mieszkań prywatnych w Warszawie
   dnia 15 lutego l981" czy też inne opinie tego historyka powtarzającego
   te zmyślone opisy "monstrualnej masakry" w Gdańsku, Gdyni, Szczecinie
   w kilkakrotnie od maja '86 ponawianych edycjach "Kalendarza historycznego"
   - udało się ukazać dopiero dzięki śledztwu (sygn. akt Pm l - I - 45/90),
   wszczętemu 8 października 1990 przez Prokuraturę MW w Gdyni. Zmierza
   ono do "ustalenia osób, które na szczeblu centralnym władz administracyjno-
   politycznych wydały polecenie użycia broni oraz osób, które wydały taki
   rozkaz na szczeblu bezpośredniego dowodzenia". Jest to pierwsza próba
   ustalenia odpowiedzialności prawno-karnej za jeden z najbardziej newralgicznych
   "zakrętów" naszej powojennej historii.

   Mimo niezwykłej amnezji po stronie w przedstawicieli komunistycznego
   reżimu, wojska, funkcjonariuszy Milicji Obywatelskiej, Służby Bezpieczeństwa
   i Służby Więziennej (bardzo często padała odpowiedź: "nie pamiętam"),
   w toku postępowania prowadzonego przez kmdr Jana Siemianowskiego prokuratorom
   udało się postawić zarzuty 14 członkom władz PRL, wśród nich Wojciechowi
   Jaruzelskiemu. Kto wie, czy najważniejszym nie było mimo wszystko przesłuchanie
   więcej niż czterech tysięcy świadków (co prawdopodobnie nigdy nie udałoby
   się historykom i dziennikarzom, gdyż wobec nich świadkowie zazwyczaj
   milczą), udokumentowanie tych relacji cennymi materiałami źródłowymi,
   rzetelne skonstruowanie przebiegu wydarzeń. Odsłaniając część prawdy
   o Grudniu 1970, ukazano też wiele szczegółów na temat prawdy tej zakłamywania.

   Zatem zdumiewający należy uznać akt oskarżenia o "sprawstwo kierownicze",
   skierowany 7 kwietnia br. do Sądu Wojewódzkiego w Gdańsku przez Prokuraturę
   Wojewódzką (prawie półtora roku wcześniej jej powierzono prowadzenie
   sprawy). Mówi on bowiem - według środków masowego przekazu - o zbrodni
   zabójstwa... 44 protestujących na Wybrzeżu w 1970 roku. Czyżby 12 oskarżonych
   (jeden podejrzany zmarł, drugi jest chory) miało być uznanych za winnych
   także dramatów Mariana Zamroczyńskiego i Stanisława Nadratowskiego? Tak
   samo zresztą, jak i innych śmierci (co jest już poza przedmiotem rozważań
   niniejszego artykułu): 20-letniego Henryka Perkowskiego, szklarza ze
   Szczecińskiego Przedsiębiorstwa Budownictwa Miejskiego nr 1, któremu
   17 grudnia 1970 r., pod Komendą Wojewódzką MO transporter opancerzony
   SKOT zmiażdżył głowę oraz dwóch zgonów z 15 grudnia tegoż roku w Gdańsku:
   58-letniego Kazimierza Stojeckiego ze stoczni "Lenina", zmiażdżonego
   przez gąsienicę transportera TOPAS, kierowanego przez jednego ze stoczniowców
   po zajęciu go w wyniku starcia z załogą, jak też wypadku 20-letniego
   Bogdana Sypki, studenta (wszędzie podaje się: "nie pracował i nie uczył
   się") I roku zootechniki Wyższej Szkoły Rolniczej ze Szczecina, który
   wyskoczył z prowadzonego przez siebie samochodu ciężarowego - rozpędzonego
   w stronę milicjantów - uderzając w skrzynię ładunkową innego pojazdu,
   który zmiażdżył mu klatkę piersiową i głowę?

   Przyjmując bezprawną decyzję "numeru 1" w kompartii, zezwalającą pododdziałom
   WP i MO na użycie broni, do uchwalenia której - przynajmniej formalnie,
   zgodnie z art. 32 pkt. 7 Konstytucji PRL - uprawniona była Rada Ministrów,
   sprawujący najwyższe pozycje peerelowscy notable godzili się na pozbawienie
   życia wielu ludzi na szczytach władzy nie potrafiono, a może raczej nie
   chciano pojąć, że w każdym ruchu masowym dochodzi do ekscesów, napadów
   i grabieży właśnie tam, gdzie nie dopuszcza się do powstania autentycznych
   organizacji pracowniczych, gdyż wtedy, kiedy w przedsiębiorstwach wyłaniała
   się reprezentacja strajkowa, na ulicach miasta zapanowywał spokój. nieuchronność
   masakry powiększała jeszcze największa w naszych powojennych dziejach
   orężna akcja "socjalistycznego państwa", przeciwko manifestantom zbuntowanych
   miast nadbałtyckich. Jedynie z cudem może graniczyć to, iż w dniach 15-18
   grudnia 1970 roku w Gdańsku, Gdyni, Elblągu i Szczecinie życie od postrzałów
   straciło "tylko" 39 osób.

   I taką liczbę ofiar śmiertelnych zbrojnej przemocy należałoby dzisiaj,
   po blisko ćwierćwieczu dociekania prawdy, w końcu przyjąć. Nikt nigdy
   poważnie jej nie zakwestionował, nikt też z krewnych rzekomych setek
   poległych ich nie szuka.


   

   WARSZAWA 15 grudnia (wtorek),1970 godz. 9.55

   "Niech ktoś zapisuje, przesyłamy Ci ostatnią dyrektywę. Czyja to dyrektywa,
   to się domyślasz. Tak. Dotyczy to oczywiście Gdańska. Zezwala się na
   użycie broni w następujących przypadkach:

   1. Jeżeli sytuacja zagraża życiu lub zdrowiu ludzi, jeżeli następuje
   agresywny atak na wojsko lub Milicję Obywatelską i są przypadki podpaleń
   i innych aktów agresji.

   2. Jeśli chodzi o Komendy i Komitet Wojewódzki, uprzedzić kilkakrotnie
   przy pomocy środków rozgłaszających o możliwości użycia broni przez funkcjonariuszy.
   Po ostrzeżeniu i niezmienionej agresywności tłumu, salwa ostrzegawcza,
   a potem nogi.

   Dalsze dyspozycje nastąpią. Tak, rozumiem".

   Zezwolenie na otwarcie ognia do demonstrantów. Decyzja przekazana telefonicznie
   ze Sztabu Ministerstwa Spraw Wewnętrznych przez gen. Ryszarda Matejewskiego
   gen. Henrykowi Słabczykowi do Trójmiasta.


    


   POLITYKA 37/95(16.09) "Pojedynek w samo południe"

   

    Polityka 2000 - prezydencka debata

    Zebranie kilku kandydatów do prezydenckiego fotela w jednym miejscu
   i o jednym czasie nie było sprawą łatwą. Pretendenci musieli nierzadko
   odwoływać dawno ustalone spotkania z wyborcami, szukać luki w swoich
   zapełnionych przez sztabowców kalendarzach. Dlatego słyszeliśmy o dzięwięćdziesięciu
   dziewięciu procentach pewności. Stuprocentowej pewności nabraliśmy jednak
   dopiero wtedy, gdy bohaterowie debaty zorganizowanej przez "Politykę"
   pojawili się na podjeździe przed Pałacem Kazimierzowskim, siedzibą rektoratu
   Uniwersytetu Warszawskiego.

   Mariusz Janicki, Wiesław Władyka

   Prezydent Wałęsa nie zdecydował się przyjąć naszego zaproszenia, twierdząc,
   że to jeszcze dla niego za wcześnie. Za pośrednictwem jednak naszych
   kolegów, Jerzego Baczyńskiego i Janiny Paradowskiej, którym tego dnia
   w godzinach porannych udzielił wywiadu (strona 4), przesłał pozostałym
   kandydatom swoje, słynne już, pytanie, które prasa sprowadziła do prostej
   formuły: "czy się Boga nie boją", a które, po prawdzie, było pytaniem
   o ich poczucie odpowiedzialności. Na dopytywania Tadeusza Zielińskiego,
   czy prezydent załączył swoją odpowiedź, nasz naczelny zapewnił, że pan
   prezydent na pewno ma poczucie odpowiedzialności. Było jasne, że kto
   pyta, to ma poczucie. Były też przymiarki, aby głos prezydenta odtworzyć
   z taśmy magnetofonowej, ale doszliśmy do wniosku, że efekt byłby nazbyt
   teatralny; z podobnych powodów Jerzy Baczyński nie skorzystał z sugestii
   Aleksandra Kwaśniewskiego, by timbre głosu lokatora Pałacu Namiestnikowskiego,
   wzorem kabaretowych artystów, sparodiować.

   Wolny stolik przez całe spotkanie czekał na Waldemara Pawlaka, który
   dwa dni wcześniej otrzymał nominację swej partii, co prawda tylko jednym
   głosem ponad wymagane minimum. Może tak skromne rozmiary zwycięstwa sprawiły,
   że były premier nie czuł się na siłach prawie od razu wystąpić przed
   swoimi przeciwnikami, chociaż wcześniejsze rozmowy z liderem PSL-u sugerowały,
   że ma on ochotę na debatę przyjść. Nie przyszedł, natomiast w rozmowie
   z dziennikarzem "Pulsu Dnia", nagranego również 4 września, stwierdził,
   że nie interesują go "salonowe" imprezy.

   Określenie "salonowe" na pewno nie odnosiło się do warunków, w jakich
   odbywało się spotkanie. Stanowczo nie doceniliśmy zainteresowania debatą.
   Uniwersytecka sala Senatu, piękna lecz niezbyt duża, z najwyższym trudem
   zmieściła blisko dwadzieścia kamer telewizyjnych, zwoje kabli mikrofonowych
   i ponad setkę dziennikarzy. Napięcie rosło w miarę zbliżania się godziny
   dwunastej, bo w samo południe właśnie wyznaczyliśmy czas pojedynku. Jeszcze
   przed przybyciem samych kandydatów zaczęli pojawiać się ich doradcy i
   sztabowcy. Wśród nich znalazło się ośmiu posłów, trzech byłych ministrów,
   trzech pracowników Instytutu Studiów Politycznych PAN i dwóch partyjnych
   liderów. Nie będzie przesadą stwierdzić, że drużyny stawiły się w najsilniejszych
   składach.

   Wreszcie przyszła pora na pretendentów, którzy schodzili się dość powoli,
   wystawiając na próbę cierpliwość dziennikarzy i organizatorów. Kiedy
   z samochodu wysiadał Aleksander Kwaśniewski, uderzyły dzwony w pobliskim
   kościele, czego nie omieszkali zauważyć obserwatorzy imprezy: "miał dobre
   wejście". Tuż przed oficjalną częścią zaproszono gości do Sali Złotej
   Pałacu Kazimierzowskiego, sąsiadującej z senacką, gdzie redaktor naczelny
   "Polityki" przedstawił regulamin debaty: seria pytań "Polityki", dyskusja
   kandydatów, pytania doradców do przeciwników i oświadczenia końcowe.
   Zastrzeżeń w zasadzie nie było, jedynie Aleksander Kwaśniewski dopytywał
   się, czy dyskusja zakończy się definitywnie w przewidzianym czasie (ok.
   2,5 godz.), gdyż chciałby wiedzieć, czy ewentualne repliki nie będą się
   przeciągać w nieskończoność.

   Widać było u kandydatów pewne objawy zdenerwowania, chociaż wszyscy przecież
   od długiego czasu są osobami jak najbardziej publicznymi. Niemniej i
   zdarzenie było wyjątkowe. Była to pierwsza w krótkiej, co prawda, historii
   powojennej prezydentury wspólna debata aż pięciu pretendentów. Jej termin,
   na dwa dni przed ogłoszeniem przez marszałka Sejmu kalendarza wyborczego,
   daje podstawy do potraktowania naszej debaty jako początku oficjalnej
   kampanii wyborczej.

   Tak chyba również potraktowali ją dziennikarze. Wiele gazet i stacji
   radiowych przysłało aż po kilku reporterów. Polsat zaś nadał dwukrotnie
   godzinną relację przygotowaną przez "Politykę TV". Na widowni zasiedli
   również politycy, m.in. Ryszard Czarnecki, Andrzej Anusz, Krzysztof Dołowy,
   Olga Krzyżanowska, a także znani publicyści, m.in. Jerzy Diatłowicki,
   Andrzej Bober, Ewa Milewicz, Monika Olejnik, Andrzej Krzysztof Wróblewski,
   Dariusz Szymczycha, Andrzej Jonas, Ernest Skalski. Była obecna również
   Lena Kolarska-Bobińska, dyrektorująca CBOS-owi.

    Sensy i sensacje

   Debata, według niektórych komentarzy prasowych, jakie ukazały się następnego
   dnia, przebiegała "letnio", "niemrawo", "anemicznie". Określenia te wydają
   się krzywdzące. Może zbyt nastawiamy się na sensacje, które nader często
   sprowadzają się do pomówień i epitetów, a nużą nas wszelkie rozmowy,
   których celem jest łowienie sensów i wymiana argumentów. Żywimy publiczność
   sensacjami, a potem sami w tę pułapkę wpadamy -już niczego innego nie
   jesteśmy w stanie strawić i szanować.

   Były w dyskusji przecież momenty naprawdę gorące i pikantne. Do takich
   należała na pewno wymiana zdań pomiędzy Aleksandrem Hallem, który przyszedł
   pomagać Adamowi Strzemboszowi, a Jackiem Kuroniem. Hall zarzucił Kuroniowi,
   iż jego kandydatura, może nawet bezwiednie zaciera wyraźny podział, pomiędzy
   środowiskami związanymi z PRL-em a "tymi, którzy którzy w 1980 roku postanowili
   budować nową Polskę". Kuroń bardzo się tym atakiem, ujętym zresztą w
   łagodną formę, zdenerwował. Nadzwyczaj wzburzony, nie patrząc w stronę
   Halla, odpowiedział, że dzielenie społeczeństwa, poszukiwanie konfliktu
   za wszelką cenę na użytek li tylko kampanii wyborczej uważa za hańbę.
   Tak ostrych słów skierowanych do nie tak przecież dawnego kolegi partyjnego
   raczej się nie spodziewano. W każdym razie Jacek Kuroń, trochę ustawiając
   sobie Halla do bicia, dał wyraźny sygnał - liczy również na głosy tych,
   którzy są (użyjmy tego samego systemu znaków) z PRL-u.

    Linie napięć

   Drugie istotne spięcie nastąpiło po dłuższym przemówieniu Aleksandra
   Kwaśniewskiego ("mowa inauguracyjna" - jak skomentował to głośno Jerzy
   Baczyński), w którym lider SLD nie po raz pierwszy, i nie po raz ostatni
   zapewne, przekonywał zebranych, że "PRL nie jest oceniany jednoznacznie,
   pracowało wtedy w spokoju kilka pokoleń, i chciało w tym widzieć jakiś
   sens". "A co mieli robić, panie przewodniczący? - nie wytrzymała Hanna
   Gronkiewicz -Waltz - gdzie mieli wyjechać, do Związku Radzieckiego czy
   za żelazną kurtynę do Niemiec? Poza tym nie wszyscy spokojnie pracowali,
   panie pośle, wielu nie mogło pracować, bo nie należało do systemu". W
   tym momencie Kwaśniewski machnął ręką w geście zniecierpliwienia i określił
   sformułowania pani prezes jako żenujące.

   Była to zresztą główna para adwersarzy, zgodnie z opublikowanym tego
   dnia najnowszym sondażem przedwyborczym, gdzie prowadził Kwaśniewski,
   ale na drugie miejsce wysunęła się właśnie prezes Gronkiewicz. Kwaśniewski
   od razu wyczuł, kto jest jego głównym przeciwnikiem, i od samego początku,
   od pierwszej polemiki w debacie w ogóle, kierował swe uwagi do kandydatki
   (nieformalnej, co prawda)"Solidarności". Nie atakował Jacka Kuronia i
   Tadeusza Zielińskiego, a Adama Strzembosza zaczepił jedynie sztabowiec
   lidera SLD, Zbigniew Siemiątkowski. Jacek Kuroń raz tylko wyraził wątpliwość
   co do wystąpień Kwaśniewskiego i nie atakował właściwie nikogo, jeśli
   nie był prowokowany. Jego ekspert, Tadeusz Syryjczyk, chciał nadwyrężyć
   Tadeusza Zielińskiego, ale chyba nie dość szczęśliwie wybrał temat i
   metodę: obronę gapowiczów w komunikacji miejskiej przed natarczywymi
   kontrolerami, w którą miał jakoby zaangażować się Zieliński: "czy pan
   nie mnoży praw obywatelskich, czy nie wprowadza pan do swojego urzędu
   właśnie folkloru, od jakiego się pan tak wyraźnie odżegnuje". Zieliński
   jednak zręcznie odparł atak, zarzucając Syryjczykowi powierzchowną znajomość
   pracy i wystąpień rzecznika praw obywatelskich. Notabene, chyba nie bez
   racji.

   Sam rzecznik miał pytania głównie do prezes Gronkiewicz-Waltz, ta odcinała
   się z reguły Kwaśniewskiemu i szefowej jego sztabu Danucie Waniek. Adam
   Strzembosz wypomniał zaś przeszłość kandydatowi SLD: "skazuje się sierżanta
   za podpalenie samochodu kardynała Gulbinowicza, a prawdziwi zbrodniarze
   chodzą bezkarni. Jeśli się było sekretarzem jednego komitetu w rządzie
   (chodzi o funkcję Kwaśniewskiego w gabinecie Mieczysława F. Rakowskiego
   - przyp. aut.), to jednak ponosi się odpowiedzialność za to, co robił
   inny komitet, do spraw bezpieczeństwa. Trzeba karać nie miecz, ale rękę".

   Wątek rozliczeń z PRL-owską przeszłością najbardziej rozgrzał pretendentów.
   Była to zresztą jedna z nieIicznych płaszczyzn, na których Kwaśniewski
   mógł czuć się niepewnie, ustępując pola innym. Nie chciał zresztą za
   przeszłosć, brać pełnej odpowiedzialności: "Kiedy zakładano Układ Warszawski,
   mnie jeszcze nie było na świecie". Był pan, miał pan roczek" - uściśliła
   Hanna Gronkiewicz-Waltz. Na to nieco zmieszany Kwaśniewski: "widzę, że
   sztaby prześwietlają dokładnie życiorysy". Nie działał "w wielu organizacjach
   młodzieżowych", jak ktoś zasugerował, "ale w jednej, nie takiej najgorszej
   - ZSP". Owszem, wyjeżdżał na Zachód, ale tylko dlatego, że był dobrym
   studentem. "Przez to, że tacy jak ja wyjeżdżali, potem był możliwy "okrągły
   stół" - powiedział. Wzbudzało to niechęć części sali, wreszcie padł okrzyk:
   "A Sekuła to co?!" Pytanie jednak nie przebiło się do debaty, mimo że
   ponowili je prowadzący.

   Do rozliczań i dekomunizacji kandydaci ustosunkowywali się bez entuzjazmu.
   Zieliński mówił o potrzebie nowej konstytucji, Kuroń o rozliczaniu przestępców,
   a Kwaśniewski o tym, że każdy powinien się rozliczyć we własnym sumieniu.
   Gronkiewicz-Waltz też mimo wszystko była za "pojednaniem", choć sama
   dodała, że "być może na to nie wygląda". Tym goręcej o tym zapewniła.

   Debata miała być okazją do zaprezentowania programów wyborczych, choć
   w tak krótkim czasie nie mogło być mowy o szczegółach. Ale już widać,
   że głównymi tematami w kampanii wyborczej '95 będą emerytury i renty,
   ubezpieczenia zdrowotne, prywatyzacja, sfera budżetowa, a także problem
   samorządów i decentralizacji państwa. Ta ostatnia kwestia pojawiła się
   w wystąpieniach Zielińskiego i Kuronia, ale już nie Kwaśniewskiego. Lider
   SLD i Jacek Kuroń wspominali o tym, że rozwój gospodarczy, który trzeba
   podtrzymywać, musi się przekładać na poprawę bytu niezadowolonej z przemian
   części społeczeństwa.

   Hanna Gronkiewicz-Waltz najpierw mówiła o absolutnym priorytecie finansów
   państwa i palącej potrzebie ich uzdrowienia, ale potem wyszło na jaw,
   że popiera ona solidarnościowy, kosztowny dla budżetu projekt ubezpieczeń
   zdrowotnych, a także solidarnościową koncepcję powszechnego uwłaszczenia,
   także nie przynoszącą bużetowi niczego dobrego. Wytknęli to pani prezes
   Tadeusz Zieliński i jego ekspert, Ryszard Bugaj, którego już wcześniej
   prawicowa pretendentka określiła jako swojego stałego oponenta. Bugaj
   więc nie zawiódł. Adam Strzembosz, który chyba nie za pewnie czuje się
   w materii ekonomicznej, podporządkował wszystkie problemy gospodarcze
   potrzebie przełamania społecznej apatii. O konieczności "wzlecenia ku
   gwiazdom" mówił też Jacek Kuroń. Kwaśniewski natomiast próbował kilkakrotnie
   obniżać diapazon wypowiedzi, ale Strzembosz i tak zarzucił jemu i innym
   uprawianie wielosłowia.

   Kandydaci najwięcej powściągliwości zachowywali przy pytaniach konkretnych.
   Ponieważ prezydent musi umieć podejmować trudne decyzje, zapytaliśmy
   naszych gości, co zrobiliby na miejscu Lecha Wałęsy w dwóch momentach:
   kiedy wnioskował on o odwołanie rządu Jana Olszewskiego, i wtedy, kiedy
   rozwiązywał parlament. Kandydaci, trzeba to jasno powiedzieć, kluczyli
   i uciekali od konkretów. Wprowadzali wiele warunków i niewiadomych. Podobnie
   jak przy pytaniu o ocenę prezydentury Wałęsy. Należało się spodziewać
   większego krytycyzmu od ludzi, którzy przecieź nie myślą teraz o niczym
   innym, jak o usunięciu obecnego lokatora Pałacu Namiestnikowskiego i
   zastąpieniu go swoją własną osobą. Tymczasem atak był dość słaby. Zielińśki
   zarzucił Wałęsie niemrawość legislacyjną, a zarazem zbyt częste wetowanie
   ustaw sejmowych. Kuroń na miejscu Wałęsy nie wtrącałby się do rządzenia,
   a już na pewno nie do policji, wojska i UOP-u. Hanna Gronkiewicz-Waltz
   miała pretensje o umocnienie lewej nogi. ("Lewa noga to ja"- z niejaką
   dumą stwierdził wówczas Kwaśniewski; "I my też" - dodali siedzący za
   nim doradcy).

   Adam Strzembosz powiedział że "prezydent powinien być silny nie swoimi
   indywidualnymi wpływami w wojsku i UOP-ie, ale siłą poparcia w Sejmie".
   A Kwaśniewski kilkakrotnie powtórzył, iż Wałęsa to postać historyczna,
   i chyba nie był to tylko komplement, ale również dyskretne wskazanie
   kierunku, w jakim Wałęsa niedługo powinien się udać. I tylko tyle.

   A już zupełnie zamilkli nasi goście, kiedy zapytaliśmy ich o ludzi, których
   chcieliby widzieć w swojej przyszłej kancelarii, przynajmniej - kto będzie
   jej szefem. Jakby mrozem powiało, i od razu było widać, że żadne nazwiska
   nie padną. Oczywiście, będą kompetentni i uczciwi, ale niewiele te deklaracje
   wyjaśniły.

   Jacek Kuroń zapytał Tadeusza Zielińskiego, Hannę Gronkiewicz-Waltz i
   Adama Strzembosza, czy nie mają jednak jakichś etycznych wątpliwości
   w związku z łączeniem kandydowania ze sprawowaniem ważnych państwowych
   urzędów. Trudno tu było liczyć na jakieś nowe wątki za strony indagowanych,
   i rzeczywiście, nie zostaliśmy zaskoczeni. Zieliński zaczął przytaczać
   paragrafy praw człowieka, których nikt mu nie może odebrać, Gronkiewicz
   stwierdziła, że jako prezes NBP nie ma możliwości politycznego rozgrywania
   swojej funkcji: "kiedy wykonuję ruchy w sprawie stóp procentowych, to
   albo cieszą się ci, którym chodzi o oprocentowanie swoich oszczędności,
   albo ci, którzy chcą tańszych kredytów. Wszystkich nie mogę zadowolić".
   A Adam Strzembosz dał do zrozumienia między wierszami, aby go z pozostałą
   dwójką państwowych oficjeli nie mieszać: "proszę mi wskazać innego kandydata,
   który od pięciu miesięcy nie postawił nogi w swoim urzędzie". Zieliński
   replikował: "a czy to dobrze, że Sąd Najwyższy nie ma przez pięć miesięcy
   szefa?" Na tym froncie naprawdę bez zmian, widać że kandydaci przemyśleli
   już gruntownie swoje stanowiska w sprawie stanowisk przynajmniej dopracowali
   się ogólnikowych formułek na użytek wieców.

   Kandydaci podchodzili do siebie z wyraźnym respektem. Nie zaczepiali
   zbyt ostro przeciwników również być może dlatego, aby nie być skontrowanym
   w tej pierwszej tak oficjalnej odsłonie kampanii. Skupili się raczej
   na przedstawianiu własnych walorów, co zresztą wciąż w polskiej polityce
   uchodzi za rzecz nieco wstydliwą. Zieliński jednak wyraźnie podkreślał
   swoje wykształcenie i doświadczenie zawodowe (po to chyba przede wszystkim,
   by odróżnić się od urzędującego prezydenta i od wszelkiego "folkloru"
   politycznego, jak powiedział). Kuroń eksponował swoje umiejętności negocjaeyjne,
   a także nawiązał do swojej opozycyjnej przeszłości. Kwaśniewski powrócił
   do "okrągłego stołu" i swojej przy nim roli, chociaż w dalszych słowach
   eleganeko wiązał swoje historyczne, "meblarskie" zasługi z dorobkiem
   innych. Lider SLD ceni też sobie dzieło przeprowadzenia ludzi z PZPR
   do SdRP. Ma też "pomysł na kraj".

   Prezes Gronkiewicz pochwaliła się walką z inflacją, a także udaną jej
   zdaniem akcją denominacyjną. Wierzy, że jest wiarygodna i będzie umiała
   mówić ludziom rzeczy niepopularne. Adam Strzembosz natomiast za swój
   sukces uważał zmiany w orzecznictwie Sądu Najwyższego w sprawach politycznych.
   Tych sukeesów i walorów idealnego kandydata na prezydenta przedstawiono
   oczywiście więcej. Poniżej zamieszezamy tylko skromny wybór. Trudno odbierać
   pretendentom prawo do pozytywnej samoprezentacji, ale Bogiem a prawdą,
   najbardziej powściągliwy w tym konkursie piękności, Jacek Kuroń, nie
   wypadł źle w tej części debaty.

    Ostrożnie z Kościołem

   Wszystkich chyba bez wyjątku zastanowiło iż żaden z kandydatów, nie podniósł
   kwestii roli Kościoła katolickiego w naszym kraju. Słowo,"Kościół" padło
   tylkó raz, ze strony Tadeusza Zielińskiego który wyznał, że jego poglądy
   gospodarcze nie są odległe od nauki społecznej Kościoła. Powiedział to
   zresztą w odpowiedzi na zarzuty Wojciecha Roszkowskiego ze sztabu Strzembosza
   który mówił o jakichś "libertyńskich" cechach faworyta Unii Pracy. Brzmiało
   to groźnie, więc Profesor Rzecznik szybko złożył odpowiednie oświadczenie.
   I to wszystko! Czy miałoby to znaczyć, że Kościół jako temat niewygodny
   z różnych powodów dla każdego z kandydatów może w tej kampanii nie pojawić
   się jako przedmiot konfliktu? Byłby to niezmiernie ciekawy sygnał. Sami
   pretendenci, przynajmniej jak na razie, nie pchają się do walki o Kościół
   lub z Kościołem. Jakoś z pola widzenia kandydatów i sztabów zeszły i
   inne gorące tematy - wojsko, polityka zagraniczna (pro forma właściwie
   odfajkowana w rundzie "pytanie-odpowiedź" między Januszem Onyszkiewiczem
   ze sztabu Kuronia a Gronkiewicz-Waltz).

   Oczywiście, to wszystko jeszcze będzie, bo logika walki kampanijnej narzuci
   i te konfrontacje tematyczne, ale jeszcze -jak widaćnie czas na silne
   ciosy. Na koniec przyszła wreszcie kolej na pytanie prezydenta. Sala
   zareagowała na nie gromkim śmiechem, a Tadeusz Zieliński nazwał je kąśliwie
   "merytorycznym". Spodziewano się raczej szyderczych odpowiedzi ze strony
   naszych gości, tymczasem Jacek Kuroń, który rozpoczął ostatnią rundę,
   przybrał ton nadzwyczaj uroczysty i dostojny. Nawet powstał, za zachętą
   swoich doradców. Również pozostali, łącznie z Kwaśniewskim, na którego
   w dziedzinie złośliwości pod adresem Wałęsy czekano szczególnie, zachowali
   daleko idącą powagę, mówili o tym, jak trudno było podjąć decyzję o kandydowaniu,
   jak wielką czują odpowiedzialność i ile ich to wszystko kosztuje. Nie
   mogą jednak odmówić kandydowania, gdyż to dopiero byłoby prawdziwe nieszczęście.
   Byłoby to zaniechanie - ulubione słowo kandydatów w tej odsłonie. I w
   takich nastrojach spotkanie dobiegło końca.

   Czy byli wyraźni zwycięzcy i przegrani? Komentarze w dniu następnym stwierdzały
   że nie było ani pierwszych, ani drugich. To runda pierwsza, w której
   dopiero rozpoznaje się formę przeciwnika, jego styl walki, stosowane
   zasłony i ulubione chwyty, także faule. Trzeba jednak szczerze powiedzieć,
   że blado przeważnie wyglądali w debacie zaproszeni przez kandydatów eksperci.
   Poza dwoma-trzema, pytania były błache, albo zbyt szczegółowe, albo nazbyt
   ogólne. Być może sztaby dopiero się rozkręcają, i nie wiedzą jeszcze,
   kto będzie głównym przeciwnikiem, nie pracują na razie "negatywnie",
   przy rozpracowywaniu kontrkandydatów.

   Nasi goście otrzymali w prezencie od "Polityki" pióra, zgodnie z powiedzeniem
   - spopularyzowanym w czasie rządów premiera Pawlaka - że kto trzyma pióro,
   ten ma władzę. Podpisać się na specjalnym tableau, zrobili wspólne zdjęcie
   pamiątkowe i odpowiadali w kuluarach na pytania reporterów. Nam zaś spadł
   kamień z serca:

   Pierwsza publiczna debata kandydatów odbyła się, a kandydaci zadeklarowali
   chęć uczestniczenia w następnej, zorganizowanej przez "Politykę": Okazało
   się, że możliwa jest kulturalna rozmowa ludzi o różnych poglądach i życiorysach.
   Że oprócz poziomu wyzwisk, do którego powoli przywykamy i i ziewamy z
   nudów, kiedy akurat nikogo nie mieszają z błotem, istnieje jeszcze poziom
   merytorycznej dyskusji, na którym przyjmuje się pewne zasady, a potem,
   o dziwo, jeszcze się ich przestrzega. Chcielibyśmy, aby ten styl walki
   politycznej, jaki pojawił się w poniedziałek, 4 września, przy Krakowskim
   Przedmieściu, nie został zarzucony i zapomniany w otwierającej się właśnie
   kampanii prezydenckiej.

   Mariusz Janicki, Wiesław Władyka


    


   POLITYKA 37/95(16.09) "Sprawiedliwy wymiar"

   

    Z Lechem Wałęsą, prezydentem Rzeczypospolitej Polskiej, rozmawiają Janina
   Paradowska i Jerzy Baczyński

    "Polityka": - Weszliśmy w oficjalny już etap kampanii wyborczej. Zmaganiom
   o ten urząd będą nieuchronnie towarzyszyły oceny pana prezydentury. Jak
   pan sam ją ocenia?

   Lech Wałęsa: - Cokolwiek bym powiedział, mało kto uwierzy. Prawda jednak
   wygląda dość prosto. Od początku traktowałem tę prezydenturę jako rozpoznanie:
   sił i środków, ludzi i programów. Jednocześnie za swój obowiązek uważałem
   pilnowanie, byśmy nie zgubili głównego kierunku reform, by te reformy
   szły w miarę spokojnie. Zdawałem sobie jednak sprawę, że życie przyniesie
   inne rozwiązania niż zakładaliśmy i będzie to czas wymagający częstej
   improwizacji.

    Co udało się panu rozpoznać?

   - Choćby ludzi. Możemy wyliczać długo wszystkich, którzy odpadli, którzy
   mnie zarzucają, że tworzyłem podziały, a sami w pierwszym rzędzie zakładali
   partie polityczne. Wiemy już dziś, kto jest człowiekiem walki, a kto
   pracy. Rozpoznaliśmy rzecz niezwykle ważną - stopień społecznego zaangażowania,
   słabość tego zaangażowania. Generalnie - słabość kondycji społecznej,
   brak wytrwałości w boju. Teraz dopiero można to wszystko układać, tak
   personalnie, jak i programowo.

    Co uzna pan za swoje największe dokonania w ciągu tych prawie już pięciu
   lat?

   - Jestem przekonany, że tylko za doprowadzenie do wycofania wojsk sowieckich
   z Polski można uznać moją prezydenturę za ważną i udaną. Nawet gdybym
   nic więcej nie zrobił. Ja ten proces zainicjowałem i doprowadziłem go
   do końca.

   Łatwo się dziś o tym zapomina. Dodam więc jeszcze mój wkład w umorzenie
   polskich długów i w otrzymywanie następnych pożyczek. Negocjatorzy negocjowali,
   ale polityczną robotę wykonywałem głównie ja. Dziś głośno o podpisaniu
   kontraktu z Koreą na produkcję samochodów. Nikt jednak nie wspomniał
   nawet o tym, że to ja podczas wizyty w Korei załatwiałem tę sprawę z
   ludźmi, którzy wysoko cenią moje dokonania. Tych dokonań jest bardzo
   wiele. Nigdy jednak nie myślałem w ten sposób - zapisuj, bo inni zapomną.
   Idźmy więc dalej. W sprawach wewnętrznych nie pozwoliłem podpalić Polski,
   gdy szaleńcy swoimi pomysłami lustracyjnymi mogli doprowadzić do groźnej
   destabilizacji państwa. Prawdą natomiast jest, że nie umiałem sprzedawać
   tego, co zrobiłem. Nie tłumaczyliśmy ludziom tego, nie chwaliliśmy się
   tym. Jeżeli jednak nawet państwo pytają, to chyba trzeba będzie przypomnieć.

    Co w takim razie uważa pan za błąd, porażkę?

   - Mimo że wielu to się nie podoba, będę nieskromny i powiem, że gdybym
   miał ten okres powtórzyć, to w tym czasie, w tych okolicznościach i przy
   tych możliwościach, jakie miałem, powtórzyłbym dokładnie to samo. Oczywiście,
   mając dzisiejszą wiedzę, w paru sprawach postąpiłbym inaczej. Mogłem
   wytrwać z Unią Wolności, zakładając z góry, że muszę się podporządkować;
   mogłem iść dalej z Kaczyńskimi. Było to jednak niezgodne z moimi zasadami
   i dlatego nawet najwierniejszych kolegów poświęcałem dla celów, które
   trzeba było realizować.

    Gdyby w takiej szkolnej skali od 1 do 6 miał pan sobie wystawić notę
   na świadectwie, jaka by ona była?

   - Pewne pięć. Jeden punkt odejmuję sobie za to, że inaczej trzeba było
   rozwiązywac różne personalne sprawy, aby nie zrażać ludzi, ale realizować
   program.

    Czemu więc służą ostatnie zmiany w pańskiej Kancelarii?

   - Zmianie koncepcji prezydentury. Tamta była dość prosta - miałem być
   ponadpartyjnym prezydentem, bardziej dekoracyjnym niż działającym. W
   czasie rządów solidarnościowych prawie nie mieszałem się w problemy władzy
   wykonawczej. Nie chciałem burzyć, wskakiwać z boku z różnymi pomysłami.
   W obecnej konfiguracji, gdy już nie jestem z rządzącym układem związany
   emocjonalnie, mogę to robić, ale moje inicjatywy są odtrącane, gdyż koalicja
   ma na to wystarczającą większość, a ja prawie nie mam możliwości relizacyjnych.
   Teraz przygotowuję się do innej prezydentury, takiej, która będzie polegała
   na porozumieniu, na łączeniu sił i środków. Dlatego szukam ludzi, którzy
   potrafią łączyć, którzy mogą być akceptowani przez różne środowiska.

    Jest pan tak pewny, że wygra wybory, iż przygotowuje już Kancelarię
   pod następną prezydenturę?

   - Jestem pewny, ale to, co robię obecnie, odnosi się do czasu, jaki został
   do wyborów.

    Lech Wałęsa w drugiej kadencji miałby więc być odwrotnością Lecha Wałęsy
   z pierwszej kadencji?

   - Dokładnie tak. Z tym, że jeżeli poprzednio prowokowałem, pobudzałem,
   to nie dlatego, aby celowo robić zamieszanie i utrzymać się przy władzy.
   Ja bardzo serio potraktowałem to, co mówiliśmy jeszcze w latach 80.,
   że musimy zbudować pluralizm i demokrację, a więc musimy się podzielić.
   Naprawdę, a nie na niby. To nie może być taki pluralizm, że puszczam
   oko do Kuronia i mówię - ty będziesz bardziej na lewo, a ja bardziej
   na prawo. Podział musi być autentyczny, według tego, co ludzi rzeczywiście
   różni. Może nie zawsze robiłem to najzręczniej, ale - znów będę nieskromny
   i powiem, że wiele spraw dostrzegałem wcześniej niż inni.

    Pan, panie prezydencie, już próbował łączenia, tworzył pan np. BBWR
   i niewiele z tego wyszło.

   - Ja nie tworzyłem, ja tylko zachęcałem. W miarę upływu lat jest coraz
   trudniej, ale wiele emocji wypali się podczas kampanii wyborczej, niektórzy
   przegrają, ambicje innych będą zawiedzione. Nastąpi coś w rodzaju oczyszczenia
   pola i sądzę, że takie scalenie będzie jednak możliwe.

    To, o czym pan mówi, wymaga jednak pewnej umiejętności gry w zespole.
   Czy pan w ogóle umie grać w zespole, podporządkowywać się obowiązującym
   w nim regułum?

   - Przez całe lata osiemdziesiąte udowadniałem, że byłem najlepszym negocjatorem.
   W pierwszym okresie po 1989 r. był czas dzielenia się, budowania pluralizmu.
   Każda partia miała swoje ambicje. Potem okazało się, że ten nowy układ
   jest bardzo niezrównoważony. Jak dziś zrobić dobry zaprzęg ze słonia
   i mrówki? Moje weta nie są przyjmowane, nawet jeżeli opozycja się zmobilizuje,
   bo jeszcze po drodze jest Bugaj, który nie wiadomo w co gra. Wiadomo
   tylko, że przeciwko mnie. Tu nie ma więc żadnej możliwości mediacji,
   a ja jestem izolowany. Równowagę można uzyskać tylko poprzez scalanie.
   Jestem przekonany, że właśnie ja mogę to zrobić.

    Jakim doświadczeniem dla pana osobiście była ta prezydentura?

   - Nigdy nie myślałem w tych kategoriach, o osobistym doświadczeniu. Moje
   założenia były bardzo praktyczne. Uważałem, że jeżeli odpadnie nam Związek
   Radziecki, system totalitarny, bezpieka, to nowe życie polityczne i ekonomiczne
   zacznie rozwijać się samo. Wystarczy mu stwarzać warunki i nie przeszkadzać
   zbytnio. Wierzyłem, że demokracja zacznie się tworzyć od dołu, od radnych
   w gminach. Dla tego mojego bardzo praktycznego, może nawet technicznego
   widzenia rzeczywistości nie dorabiałem żadnych teorii. Inni sięgają do
   wzorów różnych rewolucji, teoretycznie analizują różne etapy, ja te problemy
   widzę zupełnie inaczej.

    Panie prezydencie, mówi pan o łączeniu, scalaniu, a tymczasem po pięciu
   latach prezydentury jest pan bardzo samotny. Powody odsuwania od siobie
   różnych osób, które pan podał, nie wydają się nam wystarczające. Czy
   to rzeczywiście tylko wina w nich, czy może także w panu?

   - Mam wrażenie, że ciągle się nie rozumiemy. Powiedziałem już, że patrzyłem
   dalej niż inni, wyprzedzałem pewne rozwiązania. Pod koniec lat osiemdziesiątych
   miałem wokół siebie moc ludzi, miałem Komitet Obywatelski. Wystarczyło
   być grzecznym, słuchać kilku osób, udawać, że niczego nie rozumiem, bo
   przecież oni są mądrzejsi i byłbym dzisiaj w zupełnie innej sytuacji.
   Ale jakby się to miało do pluralizmu, do stworzenia warunków do wyrażania
   różnych poglądów? Byłby to układ sztuczny. Ja nie utożsamiam się z lewą
   stroną Unii Wolności, jestem bardziej na prawo, mam inny światopogląd.
   Dlatego powoli odsuwałem się, pilnując, żeby była zachowana minimalna
   choćby równowaga. Pomagałem nieco tym, którzy byli w słabszej pozycji.
   To była cała moja filozofia.

    Która w takim razie poniosła generalną porażkę. Przecież dziś nie ma
   żadnej równowagi. Strona sentymentalnie panu bliższa jest w zupełnej
   rozsypce.

   - Przyznaję, nie do końca zdawałem sobie sprawę, że raz uruchomione procesy
   zaczynają żyć własnym życiem. Zrozumiałem to dopiero obserwując to, co
   dzieje się w byłym Związku Radzieckim. Najpierw rozpadł się Układ Warszawski,
   potem RWPG, potem Związek Radziecki i ten proces rozpadu trwa. Ja też
   uruchamiałem pewne procesy, które potem nie poddawały się już kontroli,
   ale nie uważam, by wszystkie ich efekty były złe. Pamiętacie państwo,
   jaka była awantura o odebranie "Gazecie Wyborczej" znaczka "Solidarności".
   Adam Michnik do dziś jest na mnie obrażony, a powinien mi dziękować.
   Jakby dziś "Gazeta" wyglądała z tym znaczkiem? Jakiej "Solidarności"
   byłby to znaczek? Kto i jak by im go wyrwał? Czy ja w rezultacie im nie
   pomogłem?

    Woli pan, żeby znaezek "Solidarności" nosił Marian Krzaklewski?

   - To ja pierwszy powiedziałem, że powinniśmy zrozumieć tę prostą prawdę,
   że "Solidarność" to była metoda walki, wielka i świetna, a do pracy trzeba
   iść pod innymi, własnymi sztandarami, bo inaczej będziemy kalać naszą
   własną przeszłość, będziemy ją sobie wyrywać.

    Wróćmy jednak do owego scalania. Prawda, że ostrzegał pan przed wynikiem
   wyborów, takim jakim był. Jaka jest jednak pana diagnoza - dlaczego strona
   prawicowa, bliższa panu, jest w takiej rozsypce? Dlaczego nie wzywa pana
   na swojego lidera?

   - Ja dotychczas nie byłem graczem w tej grze, byłem najwyżej akuszerem.
   Moich propozycji pójścia do wyborów razem nie przyjęto. Potem trzeba
   było już szanować demokratycznie ustalone reguły gry. Nie można pójść
   na ulicę i zmieniać wyniku wyborów. Czekam na wyciągnięcie wniosków przez
   tych, którzy w tym tasowaniu kart uczestniczą. Na razie w Polsce nic
   złego się nie stało. Uruchomione procesy gospodarcze idą, mogą iść szybciej,
   dlatego staram się je popychać. Teraz ruch należy do prawej strony. Niech
   się jednoczy i wtedy poprowadzimy tę grę dalej. Ja znalazłem się w bardzo
   trudnej sytuacji. Nie mam zbyt wielu ruchów, w partiach dalej wielką
   rolę odgrywają ambicje. Myślałem, że odejdą ci działacze, którzy przegrali
   w wyborach. Nie odeszli.

    Dlaczego jednak nie mogą się porozumieć wokół pana?

   - Bo na czele partii nadal stoją ci, którzy popełnili wielkie błędy.
   Jaka jest możliwość porozumienia się z Janem Olszewskim? On w dalszym
   ciągu uważa, ze dokonał bohaterskiego czynu lustracji i dekomunizacji.
   Ja mu tymczasem odpowiadam - to pan zniszczył ideę dekomunizacji i lustracji,
   bo pański pomysł był najgłupszym z możliwych: Proszę dziś jeszcze zadać
   mu pytanie - jak miał wyglądać następny dzień po rzuceniu przez niego
   teczek? Czy wiedział, co ma stać się dalej, po uderzeniu w prezydenta,
   w parlament, nawet we własny rząd? Dekomunizację można było zrobić, ale
   trzeba było chwilę pomyśleć, np. podzielić całą sprawę na trzy tematy.
   Pierwszy to aparat partyjny i decydenci polityczni - jak postępujemy
   w ich przypadku: mogą pełnić funkcje czy nie, od jakiego szczebla mogą.
   I to jest dekomunizacja. Sprawa druga - aparat represji, Służba Bezpieczeństwa.
   Tu już wcześniej zrobiono weryfikację. I wreszcie sprawa trzecia - agenci,
   często ofiary systemu, ludzie szantażowani z różnych życiowych powodów.
   Temat najtrudniejszy i wymagający największej delikatności. Najważniejsze
   powinno być ustalenie zasady postępowania, znalezienie klucza do rozwiązania
   problemu, a nie ogłaszanie listy kilkudziesięciu nazwisk. I z kim ja
   mam się łączyć?

    Niedawno pan mówił, że bardzo bliskie jest panu Zjednoczenie Chrześcijańsko
   - Narodowe. Wykonał pan wiele gestów i dostał kontrę.

   - Jeszcze nie dostałem. Jest w tej partii kilka osób, które wiedzą, że
   u mnie pracować nie będą, a mają ambicjc. Ja ich nawet do pałacu nie
   wpuszczę. To samo jest zresztą w kilku innych partiach. Oni szukają więc
   tych, którzy będą im powolni. Ponadto gdybym zdecydowanie postawił na
   ZChN, straciłbym BBWR, a BBWR ma więcej głosów w parlamencie i więcej
   struktur w terenie niż ZChN. Mówiłem więc tylko o swoich sympatiach,
   o tym, że ta organizacja w niektórych elementach programowych jest mi
   bliska. Bo tak jest. Ponadto jest prawdą, że ja walcząc już tyle lat
   naraziłem się bardzo wielu i wiele osób jest w opozycji do mnie. I oni
   zaczęli szukać kogoś nowego.

    Potwierdza pan takie stwierdzenie pani Hanny Gronkiewicz-Waltz - że
   nastąpiło socjologiczne zmęczenie panem?

   - Jest takie zjawisko. Tylko zwracam uwagę na to, że bardzo wielu sądzi,
   że Polska jest już bezpieczna, że tu nic się nie wydarzy, że nie będzie
   wielkich napięć i konfliktów. Gdyby przyszłość zapowiadała się tak spokojnie,
   to rzeczywiście jest kilku kandydatów lepszych ode mnie. W Polsce nie
   będzie jednak tak spokojnie i uważam, że dotychczasowi kandydaci nie
   poradzą sobie.

    Wspomniał pan o swoich kontrkandydatach. Czy zechce pan ocenić swoich
   konkurentów?

   - Nie mogę tego zrobić. Każdy z nich ma swoje zalety, tyle że na różne
   sytuacje. Raz potrzebny jest prawnik, raz może bankowiec ale Polsce obecnie
   potrzebny jest doświadczony polityk. Ja uważam, że mam większe doświadczenie
   polityczne niż moi konkurenci, bo działałem w bardzo różnych sytuacjach.

    Jaka jest jednak pana przewaga nad Jackiem Kuroniem? Nie odmówi mu pan
   doświadczenia politycznego?

   - Nie ma mojej praktyki pracy na dole, w zakładzie. Nie ma takiego jak
   ja wyczucia społecznych nastrojów, a to w najbliższych latach będzie
   bardzo ważne.

    Aleksander Kwaśniewski też ma duże doświadczenie polityczne.

   - Ma jednak balast przeszłości. Ja wiem, że on jest młody, że nie można
   całej odpowiedzialności składać na niego, ale proszę zauważyć, że on
   dobrowolnie uznał się za kontynuatora PZPR. Inni tego nie zrobili, poszli
   innymi drogami, odcięli się od przeszłości.

    A Hanna Gronkiewicz-Waltz, której może uda się zjednoczyć prawicę?

   - Nadchodzące lata będą trudne, może nawet trudniejsze niż te, które
   mijają. Trzeba mieć naprawdę wiele politycznej wyobraźni, by tym wyzwaniom
   sprostać. Zastanawiam się czasem, jak można mieć tak wiele odwagi, by
   stawać do wyborów nie mając wyobrażenia o niebezpieczeństwach, które
   mogą nadejść. Ja im więcej wiem, tym bardziej się boję. I dlatego podejmuję
   tę walkę.

    Wzywa pan Aleksandra Kwaśniewskiego do rozliczenia się z przeszłością.
   Mówi pan, że jego "przepraszam" nie wystarcza. Co właściwie powinien
   zrobić Kwaśniewski, by uznał pan, że można zamknąć przeszłość, że dokonało
   się rozliczenie?

   - Wszyscy chcemy żyć w normalnym kraju i ja też. Zarzuca mi się, że pomagałem
   lewej nodze. Ja nie pomagałem, ale mówiłem, że są komuniści, postkomuniści
   i oni muszą znaleźć sobie miejsce w nowej rzeczywistości. Trzeba im dać
   szansę. Są jednak w naszej historii fakty, których ominąć się nie da,
   zwłaszcza że Kwaśniewski, jak już mówiłem, dobrowolnie przejął tę spuściznę.
   Nikt go do tego nie zmuszał. Był 22 lipca 1944, był stalinizm, była walka
   z wszelką opozycją, walka krwawa. Są oczywiście sprawy, które można rozliczać
   na sali sądowej, ale czy kampania prezydencka mie jest dobrą okazją,
   by powiedzieć, że Manifest PKWN był oszustwem? Niech się publicznie ustosunkuje
   do tych najtrudniejszych wydarzeń z naszej przeszłości. Jeżeli takie
   publiczne rozliczenie nastąpi, wtedy temat odpadnie.

    Wydaje się, że Kwaśniewski nawet nie bardzo musi przepraszać za PRL,
   ponieważ wiele osób za PRL-em tęskni. Tak pokazują sondaże opinii publicznej
   czy wynik wyborczy SLD.

   Sondaże przed wyborami w r.1989 teżbyły ciekawe. Martwiono się, by PZPR
   zbyt wysoko nie wygrała z "Solidarnością". Są w naszej historii sprawy,
   które rozliczenia wymagają, bo inaczej ciągle będą rzutować na nasze
   życie publiczne.

    W pierwszej publicznej debacie kandydatów do urzędu prezydenta zadajemy
   im pytanie, co uważają za polski problem numer jeden. Chcemy to samo
   pytanie postawić panu.

   - Jak pozyskać dla reform zaufanie społeczeństwa i jak te reformy powiązać
   z wyczuwalną poprawą życia obywateli. Inaczej mówiąc - jak działać, by
   tych reform nie przewracano na ulicy. I druga sprawa - jak oderwać się
   od myślenia partyjnego. U nas jest stanowczo zbyt dużo partyjniactwa,
   partyjnych podziałów łupów. Partia doszła, partia zabiera. Pewne stanowiska
   muszą być ponadpartyjne. Trzeba to wszystko bardziej uspołecznić, oddać
   więcej pola fachowcom. Mniej myślenia interesem partii, a więcej interesem
   państwa.

    Jacek Kuroń wzywa kandydatów, by powiedzieli, jakie podejmują zobowiązania
   wobec społeczeństwa. Jakie byłyby pana zobowiązania?

   - Nie można podejmować zobowiązań, jeżeli nie mamy sprawnego systemu.
   Ja już w poprzedniej kampanii dałem się namówić na pisanie programów
   wyborczych i do dziś tego żałuję. Uważam, że w przyszłości powinniśmy
   mieć system parlamentarno-gabinetowy, ale w okresie przejściowym jestem
   zdecydowanie za systemem prezydenckim. Jest to system bardziej skuteczny,
   pozwalający uniknąć wielu zahamowań, opóźnień czy niepotrzebnych sporów.
   Uważam, że prezydent musi mieć prawo wpływania na kształt rządu i jego
   decyzje, do rozważenia jest też sprawa dekretów. Oczywiście pod kontrolą
   parlamentu. Sądzę, że system prezydencki sprawny i skuteczny, może przywrócić
   ludziom wiarę w sens demokracji. Dopiero w systemie prezydenckim można
   podejmować zobowiązania i brać za nie odpowiedzialność.

    Chcemy również zapytać kandydatów o priorytety ich prezydentury. Jakie
   są pana?

   - Po pierwsze konstytucja z docelowym modelem parlamentarno-gabinetowym,
   ale przejściowo prezydenckim. Po drugie, uwłaszczenie i prywatyzacja.
   Do Unii Europejskiej wcześniej czy później uda się nam wejść i wtedy
   nie wytrzyznamy konkurencji, a w dodatku wtedy powstanie realne niebezpieczeństwo,
   że nasze zakłady dostaną się w obce ręce. Uważam, że musimy w pierwszym
   rzędzie dać szansę naszym obywatelom. Następna sprawa to samorządność
   - najkrócej mówiąc - więcej władzy i pieniędzy do gmin. I wreszcie bezpieczeństwo
   obywateli. W polityce zagranicznej ten tor, którym idziemy Unia Europejska,
   NATO, ułożenie lepszych stosunków z sąsiadami, w tym bardzo ważnych stosunków
   z Rosją, i współpraca regionalna, która jest koniecznością, gdy granice
   przestają dzielić.

    Jak pan ocenia, kiedy realnie możemy wejść w struktury NATO?

   - Nie pomagacie mi w tej sprawie. Dziennikarze i politycy. Zbyt często
   mówi się, że my chcemy do NATO, bo boimy się Rosji, a więc stwarza się
   opinię, że oto grozi nam wielki konflikt, przed którym chcemy uciec pod
   skrzydła NATO. Ja uważam, że to powinien być proces inny - my chcemy
   do NATO dlatego, że normalniejemy, nie mamy problemów narodowych, nie
   mamy konfliktów, a więc powiększamy grupę krajów ustabilizowanych które
   w sposób naturalny wchodzą do NATO.

    To panu zarzuca się, że może opóźnić wejście do NATO ośmielając generałów
   do zachowań politycznych, czy wręcz podważając cywilną kontrolę nad wojskiem.

   - Nigdy jej nie podważałem. W tej sprawie popełniłem najwyżej pewne niezręczności
   które wykorzystano przeciwko mnie. Miałem jednak jak najlepsze intencje
   rozwiązania rzeczywiście nabrzmiałego kontliktu. Jeżeli więc ktoś mówi,
   że ja gram wojskiem, to jest to oczywista nieprawda i co najwyżej oznacza,
   że sam chciałby nim grać.

    Czy jest takie pytanie, które chciałby pan postawić swoim konkurentom?

   - Na litość boską czy wy nie zdajecie sobie sprawy z odpowiedzialności,
   czy naprawdę nie widzicie niebezpieczeństw dla Polski.

    Do wyborów startuje pan z odległej pozycji, jak pan chce wygrać?

   Pewności wygranej nie ma, ale uważam, że jeśli będzie sprawiedliwa ocena
   mojej pracy, to nie mam żadnych obaw. Uchroniłem Polskę od wielu trudnych
   chwil, zrobiłem dla niej tak dużo, że nie mam się czego wstydzić. Proszę
   więc tylko o sprawiedliwy osąd i sprawiedliwy wymiar kary.

    Czyli następne 5 lat? Dziękujemy za rozmowę.


    


   POLITYKA 37/95(16.09) "Wychodzę goły i wesoły"

   

    Z Lechem Falandyszem rozmawiają Przemysław Ćwikliński i Jacek Ziarno

   Belweder i biznes. Z jednej strony prezydent zapewnia, że aferzystów
   finansowych "puści w skarpetkach", a z drugiej - musi utrzymywać kontakty
   z biznesmenami. Przed wyborami prezydenckimi stykał się z Bagsikiem i
   Gąsiorowskim z "Art B", teraz wokół Belwederu kręci się np: Sobiesław
   Zasada. Jak Wałęsa to znosi?

   - Nie mam wątpliwości, że Szef to zwolennik kapitalizmu liberalnego,
   czym się przeciwstawia robotniczemu wyobrażeniu o tym ustroju. Jako rozumny
   człowiek pracy wie, że nawet w skrajnie liberalnym ustroju gospodarczym
   świetnie sobie da radę.

    Dlatego, że został prezydentem...

   - Jeśli potrafił stać się prezydentem, to nie poradzi sobie z inną robotą?...
   Gdyby nie wygrał wyborów poprzednich, pewnie sam zostałby kapitalistą.

    Gdy nie wygra wyborów obecnych, też?

   - Zapewne - chyba że pozostanie przy polityce. Mówi się o planie budowania
   nowej partii.

   Wracając do pytania: jakie są stosunki Belwederu z biznesem? Za tę sferę
   odpowiada trójca: Wachowski, Kozakiewicz i Włodarczak. To pion ani mój,
   ani Andrzeja Zakrzewskiego - do rozmów biznesowych takich gołodupców
   jak my nawet się nie dopuszcza. Przecież ludzie interesu nie pałętają
   się w gmachu przy Wiejskiej, czyli w Kancelarii. Idą prosto do pałacu
   albo teraz do Kozakiewicza, jedynego lokatora Belwederu.

   W tej sprawie nie mam więc zbyt dużo do powiedzenia, lecz czytając gazety
   i słysząc opowieści urzędników, potrafię skojarzyć fakty. Weźmy choćby
   wyposażanie policji w volkswageny. Taki kontrakt - na przeszło tysiąc
   samochodów: nie byle co dla każdego producenta na świecie. I jaka reklama...
   Nie mówiąc już, że to jedno z najważniejszych naszych zamówień rządowych
   ostatnich lat.

    Kontrakt finalizowała firma Janusza Kulczyka, najpoważniejszego w Polsce
   dealera volkswagenów. Ktoś z Belwederu go wspierał?

   - Trudno mi mówić, czy ktoś go popierał lub promował. Używając najłagodniejszego
   sformułowania: bez zgody Belwederu ten kontrakt do skutku by nie doszedł.

   Albo mercedesy dla wojska. Nagle polska armia pilnie potrzebuje prawie
   dwustu klimatyzowanych mercedesów terenowych - każdy o wartości miliarda.
   Zaraz potem w telewizji pokazał się generał Wilecki w identycznej maszynie,
   potem przyznał się do "testowania" minister Okoński, a i Mietek też takim
   jeździł - widziałem "merca" za parkowanego przed pałacem.

    Sugeruje pan, że zarówno w wypadku volkswagenów, jak i mercedesów, ktoś
   z ludzi Wałęsy wziął łapówkę?

   - Wiadomo, że podobne transakcje na całym świecie wiążą się z prowizjami
   czy innymi korzyściami. Powstaje pytanie, jak to się ma do dobrego obyczaju
   i sfery zakazanej przez prawo? Tych konkretnych spraw nie umiem ocenić,
   bo nie znam faktów.

   Wiem natomiast - jak każdy, nawet nieuważny czytelnik gazet - że wprawdzie
   mercedesy są lepsze od tarpanów, ale trzeba wziąć pod uwagę finanse i
   zapytać trywialnie, czy państwo stać na dobre auta dla wojska. Nie chodzi
   wyłącznie o środki na zakup, ale także o miejsca pracy dla polskich robotników,
   którzy przecież swoje pretensje zaadresują właśnie do Wałęsy.

    Wojsko i policja to ministerstwa prezydenckie...

   - ...więc nic dziwnego, że prezydent zabiega o jak najlepsze warunki
   pracy w tych resortach - ale czy ma prawo ingerować w konkretne kontrakty?

   Inna sprawa - polski przemysł zbrojeniowy. Wiadomo, że nie od dziś przeżywa
   kłopoty i chętnie to i owo sprzedałby za granicę. A konkurencja jak cholera,
   Amerykanie blokują polski eksport poprzez rezolucje, embarga. Pytanie:
   gdyby Polska zręcznie sprzedawała broń do stref zakazanych (jak inne
   państwo z Europy Środkowej)... Byłby aż taki obciach? Zarobiliby ludzie,
   zarobiłoby państwo... Takie działania wiążą się z koniecznością nielegalnych
   posunięć i jeśli do nich dochodzi, to tylko za zgodą Belwederu...

    Konkretnie.

   - Nic więcej nie powiem, bo po prostu nie mam wystarczającej wiedzy.
   Ani dowodów. W każdym razie tam, gdzie wchodzą w grę zamówienia rządowe
   oraz zaopatrzenie takich newralgicznych sektorów jak wojsko i policja,
   dzieją się historie naprawdę bardzo interesujące.

    Można rzec, że prezydent opiera się na biznesmenach?

   - Ma do nich pozytywne nastawienie, ponieważ wie, że kapitalizm tworzy
   się nie zbiorowym wysiłkiem ludu, lecz pracą poszczególnych jednostek.

    No a wrzaski o złodziejach? Mrożą krew w żyłach niejednemu biznesmenowi.

   - Właśnie... Trochę mętne, że przy wewnętrznym zrozumieniu istoty tworzącego
   się kapitalizmu, który przecież nie kształtuje się zgodnie z zasadami
   sprawiedliwości społecznej ani stuprocentowej legalności, prezydent -
   jako reprezentant całego narodu - od czasu do czasu daje populistyczne
   sygnały dla ludu. Jak ten o skarpetkach.

   Nie sądzę jednak, że to tylko mydlenie oczu. Może naprawdę Wałęsa jest
   rozdarty? Chyba potrafi wczuć się w sytuację milionów biednych. Przecież
   przez długie lata ciężko pracował, a już jako prezydent miał 36 milionów
   pensji brutto - mógł zatem czuć się cholernie ubogi w porównaniu z wieloma
   biznesmenami.

    Ale to nie są jego jedyne dochody...

   - Naturalnie - dochodzą honoraria, nagrody.

    Nobla podobno oddał Wałęsa na budowę szpitala?

   - Nie znam sprawy. Myślę, że wzorem dla prezydenta przez jakiś czas był
   ksiądz Jankowski: znakomity kapłan i jednocześnie człowiek interesu.
   Szef chciałby żeby jedno i drugie dało się pogodzić, niezależnie od pozycji
   społecznej obywatela. Stąd to rozdarcie.

    Nie rozumiemy... Co chciałby pogodzić?

   - Nie wykluczam, że prezydent przyjął następujący schemat: po cichu wspiera
   biznes, bo wie, że bez tych ludzi sensowny kapitalizm w Polsce nie powstanie;
   na użytek zaś kampanii wyborczej sięga po populizm.

   Pół żartem, pół serio powiedziałem Szefowi, że powinien wygrać wybory
   głosami ciemnogrodu - czyli wielkiej rzeszy ludzi niezadowolonych, ubogich,
   osieroconych przez nowy ustrój, a potem "nasadzić" rząd składający sięteż
   żart - z żydokomuny. Tylko taki rząd potrafi władzę utrzymać w ryzach.
   "Dylemat naszych czasów" - odpowiedział. Rozumie zatem, że choć realną
   władzę w kraju ma lud i jego kartki do głosowania, to rządzić powinien
   gabinet okrutny, twardy, który lud będzie łupił. Nie ma innego wyjścia.

   Ale tego, oczywiście, Wałęsa nigdy głośno nie powie.

    Jak biznesmeni wspierają Wałęsę? Kto finansował poprzednią kampanię
   wyborczą, kto będzie finansował obecną?

   - Nie wiem. Mówiłem, że tymi sprawami zajmuje się trójca, a zwłaszcza
   Kozakiewicz. Z kim się spotyka i jakie zawiera umowy - nie mam pojęcia.

   Myślę jednak, że poparcia biznesu dla prezydenta nie należy wyolbrzymiać.
   Wierność tej klasy społecznej wydaje się tyle samo warta, co lojalność
   służb specjalnych; gdy tylko wiatr się zmieni, postawią na zwycięzcę.

    Pięć lat temu biznesmeni starali się grać na wszystkie strony i płacić
   każdemu poważnemu kandydatowi.

   - Teraz też tak się stanie. Polska jest nadal krajem nieprzewidywalnym,
   trzeba więc kasę rozdawać po równo, bo jedynie w tak obstawionego totka
   nie sposób przegrać.

    Budżet Belwederu bywa zwykle kwestionowany przez posłów. Prezydent natomiast
   narzeka na mierne możliwości finansowe swego urzędu. Dużo w końcu tych
   pieniędzy czy za mało?

   - Jestem ciemny jak tabaka w rogu. Byłem wprawdzie zastępcą szefa Kancelarii,
   ale nie od spraw gospodarczych. Tym zajmował się Szymon Kociszewski.
   Finanse kontrolował też Wachowski - np. sprawował nadzór nad remontem
   Pałacu Namiestnikowskiego.

   A to, że Sejm i Senat próbują ograniczać wydatki prezydenta, jest naturalne:
   parlamentarzystom wydaje się, że muszą strzec publicznych pieniędzy i
   obcinać wszędzie, gdzie się da, z wyjątkiem budżetu parlamentu. Podczas
   projektowania kolejnych budżetów chodziłem do Sejmu jako eskorta czy
   też wsparcie prawne pana Kociszewskiego. Podejmowałem czasem polemikinie
   natury technicznej, lecz ogólne: na co prezydent wydaje, dlaczego tak
   dużo, czy nie można by trochę mniej itd.

    Czyli był pan wtajemniczony?

   - Nie. Do dziś nie znam szczegółów budżetu. Broniłem natomiast celowości
   wykazywanych pozycji: ile na to, ile na tamto. Moim zadaniem było uzasadnienie
   wydatków. Koniec.

    Wiele kontrowersji wzbudzał remont Pałacu Namiestnikowskiego...

   - Uznaję przeprowadzkę prezydenta z Belwederu za niefortunny pomysł.
   Należało to inaczej rozegrać - np. zbudować podziemne przejście i połączyć
   z Belwederem budynki MON, znajdujące się naprzeciwko, tuż koło rosyjskiej
   ambasady. Symbolika wprawdzie nie najlepsza, ale Belweder to Belweder...

   Jakie były powody przenosin prezydenta i Mieczysława z Belwederu do pałacu?
   Prezydent podczas wizyt zagranicznych widuje budowle niezwykle piękne
   i okazałe. A głowa państwa polskiego gnieździ się w klitkach... Piłsudskiemu
   wystarczały; to był człowiek bez ambicji posiadania okazałej siedziby.
   Szef chciał więcej. Może Pałac Namiestnikowski przypadł mu do gustu podczas
   obrad Okrągłego Stołu? Może to symbolika: miejsce, gdzie zmieniał się
   ustrój, stało się teraz pałacem prezydenckim.

    Tłumaczyliście się w Sejmie z wydatków?

   - Remont pałacu to sól w oku parlamentu - od początku. Dziś już posłowie
   się nie czepiają, bo zaczęli tam bywać i mogą zobaczyć, że nikt pieniędzy
   nie wyrzucił w błoto.

   Z powodu pałacu miałem zresztą poważne starcie z posłami, a konkretnie
   z posłem Bugajem, zarzucającym prezydentowi rozrzutność. Szef UP uparł
   się, żeby remont skontrolował NIK. A ja na to: dobrze, niech NIK wchodzi
   i sprawdza... Ale wiedziałem, iż prawo zabrania nasyłania NIK na prezydenta.
   Potem to wyszło na jaw, więc posłowie do mnie, że niby obiecałem dopuszczenie
   kontroli. Czy wy macie olej w głowie? Jak mogłem obiecywać coś, co jest
   sprzeczne z prawem?". Wyparłem się.

   Konkretnie chodziło o 50 miliardów złożonych bez żadnych zastrzeżeń w
   rezerwie ministra finansów. Prezydent pieniądze "uruchomił", zabierając
   na remont pałacu. Parlamentarzyści poczuli się oszukani, uważając inspekcje
   za warunek finansowania prac. No i afera gotowa!

    Remont pałacu był potrzebny czy nie?

   - To wielka zasługa Mietka, który uparł się poprowadzić całą inwestycję.

   Bez tego budynek nadal by niszczał, aż w końcu w cholerę zwaliłby się
   ze skarpy do Wisły. Remontu nikt by się nie podjął: ani Pawlak, ani żaden
   inny premier palcem by tego nie tknął, nie mówiąc już o władzach stołecznych.
   A tak to jakoś się wydusiło w sumie 400 miliardów, może nawet pół biliona...
   I teraz pałac będzie służył sto lat - nie tylko Wałęsie, lecz i następcom.

   Szkoda jednak, że Belweder opustoszał, bo historycznie kojarzył się z
   głową państwa. Nadal się kojarzy.

    Doszły nas słuchy, że na posadzie w Belwederze nie dorobiło się tylko
   trzech ludzi: profesorowie Falandysz, Zakrzewski i Ziółkowski.

   - A mnie doszły słuchy, że Falandysz odszedł z Belwederu, bo już się
   dość obłowił. Poważnie: ludzie z uniwersytetu przyszli do pracy dla prezydenta
   w poczuciu misji, a nie po to, żeby wykorzystać stanowisko do podreperowania
   budżetu domowego. Od początku założyłem sobie, że na służbę przychodzę
   goły i wesoły - i wychodzę goły i wesoły. Nie wszyscy tak to traktują...

    Szczegóły, panie profesorze, szczegóły.

   - Nie powiem, bo nie znam. Ale jest tajemnicą poliszynela, że wysokie
   stanowiska przynoszą dość rozległe możliwości - nazwijmy bardzo ogólnie
   - korupcyjne. Różnie zresztą można to traktować, niekoniecznie w kategoriach
   czysto finansowych. Robiąc komuś grzeczność, dzwonię do kolegi, coś załatwiam,
   a w zamian ktoś mi załatwia coś innego. Nikt nie dostaje ani złotówki,
   prawda?

   Wychodząc z tego założenia, można przypuszczać, że prezydent - człowiek
   z chłopskiej rodziny, specjalnie niezamożnej - robiąc fantastyczną, światową
   karierę... Inaczej: byłoby dziwne, gdyby nie pomyślał, by jakoś ów despekt
   finansowy usunąć. Ma przecież ośmioro dzieci, które musi wyposażyć...
   No co, pójdzie z czapką i powie: narodzie, złóż się na domek dla syna?

   Powtarzam: nie nie wiem, a wszystko, co mógłbym powiedzieć, stałoby się
   spekulacją. Poczekajmy, aż historia to i owo wyświetli, nie wiem - za
   pięć lat, dziesięć, dwadzieścia...

    Ile pan zarabiał na posadzie u prezydenta?

   - Śmiech na sali! Długo 16 milionów miesięcznie, ostatnio trochę więcej
   - 26 (po podwyżce, bez podatku). Tuż po moim odejściu weszła jeszcze
   jedna podwyżka, na którą się już nie załapałem. Prezydent zarabiał 36
   mln brutto, a po wszystkich ostatnich podwyżkach - sześćdziesiąt parę
   milionów.


    


   POLITYKA 37/95(16.09) "Nieustająca prowokacja"

   

   W wypowiedzi prezydenta dotyczącej ostatniego wypadku drogowego jego
   syna Sławomira słychać niebezpieczne tony. Jak wiadomo, policja i prokuratura
   podjęły wszelkie rutynowe, niezbędne w takich sytuacjach czynności (badanie
   krwi sprawcy, przesłuchanie świadków wydarzenia, wizja miejsca wypadku).
   To ojcu nie wystarcza, zapowiada szczególne zbadanie sprawy i nie kryje
   swej obawy o prowokację (przedwyborczą oczywiście).

   Jak czuje się policjant czy prokurator uczestniczący w tym dochodzeniu,
   skoro z tak wysokiego w państwie miejsca odmawia mu się z góry zaufania?
   Na jaką próbę charakteru, odwagi i pokusy jest wydany?

   Synowie Wałęsy (także Sławomir) nie po raz pierwszy są sprawcami wypadków
   przy udziale alkoholu i już jedna osoba porusza się po Gdańsku o kulach
   inwalidzkich z tej przyczyny. W tej sytuacji sugestia prowokacji (przez
   upicie dorosłego mężczyzny, wepchnięcie go za kierownicę, zmuszenie do
   jazdy z dużą szybkością?) jest oczywistą nieprzyzwoitością, obroną za
   wszelką cenę członka rodziny, otwartym zakpieniem z rozsądku społecznego.


    


   WPROST 36/95(03.09) "Granica dewizowa"

   

    Czy będzie nas stać na wjazd do Czech?

    Od 1 września, jadąc tranzytem przez Czechy, np. na wakacje do Włoch
   czy Austrii, będziemy mogli beztrosko wydawać pieniądze do momentu, kiedy
   w porfelu zostanie 280 dolarów, które będzie trzeba okazać czeskiemu
   celnikowi w drodze powrotnej. Ponieważ wymaga się ich od każdej osoby,
   bez względu na wiek, czteroosobowa rodzina musi dysponować na granicy
   gotówką w wysokości 1120 dolarów.

   W dniu, w którym premier Józef Oleksy przybył z oficjalną wizytą do Czech,
   na biurku konsula RP w Ostrawie pojawiło się pismo z czeskiego MSW. Była
   to informacja o wprowadzeniu obowiązku posiadania przy wjeździe do Republiki
   Czeskiej równowartości 7 tys. koron (ok. 280 dolarów) - kwoty przekraczającej
   średnie miesięczne wynagrodzenie w tym kraju.

   - Wprowadzenie tego wymogu może bardzo zaszkodzić ruchowi granicznemu
   między Polską a Czechami - twierdzi Piotr Szwarc, konsul RP w Ostrawie.
   - Właśnie Polacy należą w tym kraju do gości najwięcej płacących w sklepach
   i hotelach (zresztą według podwójnej taryfy dla cudzoziemców). Ewentualne
   wprowadzenie podobnych sankcji przez stronę polską drastycznie ograniczy
   wyjazdy Czechów na nasze targowiska.

   Decyzja czeskiego MSW skrytykowana została przez tamtejszy resort spraw
   zagranicznych.

    - Ktoś popełnił duży błąd, który teraz musimy naprawiać - nieoficjalnie
   przyznał jeden z czeskich dyplomatów.

   Także większość artykułów prasowych utrzymana była w tonie krytycznym.
   Dziennikarz "Rudego Prava" napisał: "Ledwo się trochę wzbogaciliśmy,
   a już odmawiamy innym prawa do swobodnego podróżowania - prawa, do którego
   przez długi czas sami dążyliśmy".

   Polscy dyplomaci zaprzeczają, jakoby wprowadzane utrudnienia miały być
   "karą" za naruszanie czeskiego prawa przez naszych rodaków. W 1994 r.
   zarejestrowano ok. 30 mln przejść przez granicę z Czechami. Problemy
   związane z zatrzymaniem czy wypadkami stanowią niecały promil tej liczby.

   Pogłoski o jakimkolwiek politycznym znaczeniu tego rozporządzenia odrzucił
   Jaroslav Kuchyna drugi sekretarz Ambasady Republiki Czeskiej w Warszawie.
   Jego zdaniem, powodem podjęcia tej decyzji nie jest chęć utrudnienia
   podróży do jego kraju obywatelom państw sąsiednich. - Chodzi nam głównie
   o tzw. kłopotliwych gości, takich, przed którymi bronią się lub niedługo
   będą się bronić także inne państwa naszego regionu - przyznał. Nieoficjalnie
   mówi się, że pieniądze wymagane przy wjeździe do Czech mają powstrzymać
   nielegalną imigrację z państw byłego Związku Radzieckiego oraz Rumunii.

   - Od czasu podpisania w ubiegłym roku umowy o readmisji z Niemcami wyraźnie
   spadło zjawisko przemytu cudzoziemców przez granicę. Obecne utrudnienia
   finansowe radykalnie tego problemu nie ograniczą. Nielegalni imigranci
   płacą przewodnikom po 500 DM za przeprowadzenie przez zieloną granice.
   Jeżeli stać ich na to, znajdą również te 280 dolarów - mówi Jan Stachowski,
   attache prasowy polskiej ambasady w Pradze.

    Decyzja Czechów nie jest jednak w Europie odosobniona.

   Większość zachodnich państw teoretycznie wymaga posiadania 30-80 dolarów
   na dzień pobytu. Mimo to w decyzji Czechów zaskakuje wysokość wymaganej
   kwoty oraz powszechność jej obowiązywania - muszą ją mieć przy sobie
   wszyscy (oprócz obywateli Słowacji), bez względu na rodzaj podróży (tranzyt,
   wakacje, jednodniowe zakupy), a także czas pobytu (dzień, tydzień czy
   trzy miesiące).

   Miroslava Polova, przedstawicielka czeskiej policji imigracyjnej, zapewniła,
   że suma ta nie będzie wymagana od podróżnych z państw sąsiednich, a od
   obywateli innych państw tylko w wyjątkowych wypadkach. Policja nie wystosuje
   jednak specjalnego zalecenia do służb granicznych. Najprawdopodobniej
   od 1 września nasi turyści będą więc zdani na łaskę i niełaskę jej funkcjonariuszy.
   Arbitralna decyzja celnika będzie rozstrzygać o tym, czy posiadana gotówka
   jest wystarczająca i którzy polscy obywatele będą mogli przekroczyć granicę.
   Biorąc pod uwagę tradycyjną sumienność czeskich celników, nie wróży to
   nam najlepiej.

   Andrzej Szoszkiewicz Maria Graczyk


    


   WPROST 37/95(10.09) "Mówią wieki"

   

    W Polsce rozpoczęto najbardziej kompleksowe w świecie badania mumii
   egipskiej

    W Muzeum Archeologicznym w Krakowie grupa egiptologów pod kierownictwem
   prof. Andrzeja Niwińskiego rozpoczęła rozwijanie bandaży z mumii egipskiej
   kapłanki, zmarłej ponad 2 tys. lat temu. Jest to najbardziej kompleksowy
   z realizowanych w świecie programów badania mumii. W pracach oprócz trzech
   egiptologów biorą udział przedstawiciele pięciu innych dyscyplin naukowych.

   - Dzięki temu przedsięwzięciu Polska wchodzi do światowej czołówki krajów
   badających mumifikację - komentuje rozpoczęcie programu ambasador Egiptu
   Abdel Rahman Mouss.

   - Kapłanka została zabandażowana w bardzo nietypowy sposób. Oddzielnie
   owinięto nogi do kolan, a następnie resztę ciała. Kolano prawej nogi
   zostało złamane jeszcze za życia - twierdzi egiptolog dr Hanna Szymańska.
   Przyczyną śmierci było prawdopodobnie zakażenie po złamaniu. Według radiologów,
   drugą nogę złamano celowo, by ułatwić mumifikację. Mimo że górna część
   mumii została zniszczona jeszcze w starożytności przez złodziei poszukujących
   kosztowności, doskonale zachowała się czaszka z resztkami skóry.

   Zgodnie z inskrypcją z sarkofagu,

    Egipcjanka nosiła imię Iset-Iri-Hetes i była kapłanką bogini Izydy

   Jej komputerowy portret wykona dr Maria Kaczmarek, antropolog z Uniwersytetu
   im. Adama Mickiewicza w Poznaniu. Iset-Iri-Hetes miała 152 centymetry
   wzrostu i bardzo długie palce. Archeolodzy odkryli na nich ślady złota.
   Dzięki badaniom antropologicznym będzie można dokładnie określić wiek,
   patologiczne zmiany w organizmie, a nawet stwierdzić, ile razy Egipcjanka
   rodziła. Pozwolą one także poznać przybliżony jadłospis kapłanki. Jeżeli
   uda się otrzymać DNA, możliwe będzie określenie jej grupy krwi.

   - Wyizolowałam już niskocząsteczkowe DNA - informuje Agnieszka Jasińska,
   genetyk z Polsko-Amerykańskiego Instytutu Pediatrii w Krakowie.

   - Ideałem byłoby zdefiniowanie "wzoru genetycznego". Dzięki temu w przyszłości
   można by ustalić stopień pokrewieństwa kapłanki ze zmarłymi pochowanymi
   w innych sarkofagach.

    - Program badań umożliwi prowadzenie prac zabezpieczających mumie przed
   zniszczeniem

   - twierdzi Krzysztof Babraj, archeolog, pomysłodawca przedsięwzięcia.
   Zanim rozwinięto bandaże, za pomocą tomografu komputerowego wykonano
   182 sekwencje mumii. Została ona sfotografowana co osiem milimetrów.
   - Po wykonaniu zdjęć myśleliśmy, że między udami zmarłej znajduje się
   papirus - mówi K. Babraj. Niestety, były to zrolowane bandaże.

   Badacze zamierzają przekazać radiologom przedmioty, które czesto można
   znaleźć pod bandażami i w sarkofagu. W trakcie następnych badań tomografem,
   porównując znane już gęstości tych przedmiotów, nie będzie trzeba odwijać
   mumii, by dość dokładnie określić, co w sobie kryje.

    - Mumię przywieziono do Polski na początku naszego stulecia. O jej rozbandażowaniu
   zadecydowaliśmy komisyjnie

   - mówi dr H. Szymańska. Była to najbardziej zniszczona mumia ze zbiorów
   Muzeum Archeologicznego. Po zakończeniu badań kapłanka ponownie zostanie
   zabandażowana. Na zwłokach zachował się, częściowo tylko uszkodzony przez
   złodziei, kartonaż (wierny wizerunek zmarłej). Prawie w całości wykonano
   go ze złota.

   Badania prowadzone przez Polaków mają się stać istotnym wkładem do tworzonego
   w Luksorze muzeum mumifikacji. Trudno jednak przewidzieć, czy zespół
   ukończy swoją pracę. Przyczyną jest brak pieniędzy. - Mimo że nasz projekt
   uzyskał bardzo wysokie oceny, Komitet Badań Naukowych odmówił nam dotacji
   - twierdzi K. Babraj.

   Jarosław Knap


     

      *Redakcja Prasówki nie odpowiada za treść cytowanych tekstów; do listy
       propozycji włączamy pisma które sami czytamy i nie rościmy sobie
       pretensji do zadowolenia gustów wszystkich czytelników.

     * Redakcja nie jest władna udzielać, w żadnej formie, pozwolenia na
       przedruk zamieszczanych materiałów.

     * Prasówka jest całkowicie bezpłatna.

     * Dystrybucja za pomocą usługi LISTSERV - subskrybcja nastepuje po
       wysłaniu na adres listserv@uci.agh.edu.pl listu zawierajacego linię:
       subscribe prasowka imię nazwisko lub dla wersji postscriptowej: subscribe
       prasowka-ps imię nazwisko

     * Archiwa (ftp/gopher): galaxy.uci.agh.edu.pl, poniecki.berkeley.edu

     * Wersja HTML:  http://www.uci.agh.edu.pl/pub/e-press/prasowka/html/
