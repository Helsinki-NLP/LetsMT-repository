

DNES V LN

FINÁLE

SPORTOVNÍ PŘÍLOHA

LIDOVÝCH NOVIN

BOB JOHNSON,

trenér amerických hokejistů
koučoval své svěřence na Kanadském
poháru z nemocnice; naši porážejí
SSSR 5:2!

MICHEL PLATINI,

kormidelník francouzských
fotbalistů říká, že
úspěch v souboji s ČSFR mu zajistí
klidný rok

DALŠÍ SVĚTOVÝ REKORD

v podání amerických
sprinterů padl ve štafetě na 4 x 100 metrů
při posledním dnu MS v atletice v Tokiu

TOMÁŠ BAŤA PRO
LIDOVÉ NOVINY
Baťovky ne za 99,99

Nedávno se objevily články,
zpochybňující další postup v
jednání mezi vaší firmou a
československými úřady. Jak se tedy
věci mají?

Dohoda, kterou jsme s ministrem Vrbou
uzavřeli v květnu tohoto roku a jejíž text
jste otiskli minulý týden, předpokládala
definitivní vyjasnění našich
projektů v Československu do konce července. Podle
tehdejšího ujednání si najala
česká vláda zahraniční konzultanty.
Ti jí měli předložit
potřebné finanční expertizy, po
jejichž vyhodnocení jsme měli
přikročit k závěrečným
jednáním. Rozhodně jednání
nebrzdí žádné zásadní
neshody, jak by se mohlo na první pohled zdát.

Všeobecně se povídá,
že byste rád komplexní smlouvu podepsal v den
svých narozenin 17. září.
Můžete to potvrdit nebo vyvrátit?

Ani jedno, ani druhé. Tuto informaci jsem
už zaslechl několikrát, a to i z úst
paní ministryně Štěpové.
Skutečně nevím, kde k ní
přišla, nikdy jsem nic takového v úmyslu
neměl. Je možné, že jsem při
některém z rozhovorů žertem prohodil,
že by to mohlo být veselé, dostat tu smlouvu jako
dárek k narozeninám. Rozhodně jsem to však
nebral jako nějaký termín, s nímž
lze kalkulovat. Opravdu jsem byl překvapen, když jsem se
to v novinách dočetl.

Vžijme se do situace, že smlouva je
již podepsána. Co bude následovat?

První měsíce nic, co by bylo
zvenčí nějak příliš
vidět. Vypracovali jsme vlastní studii o stavu
obuvnického průmyslu a jeho obchodní
sítě v Československu, kterou jsme vydali v
češtině i angličtině. Vytipovali
jsme určitý okruh prodejen, které bychom
chtěli koupit a upravit podle našich představ.
Chceme odkoupit i nějakou střední továrnu,
kterou rovněž potřebujeme. To vše ale
nebude hotovo za měsíc. První výsledky se
nemohou dostavit dříve než za rok.
Představa o tom, že zákazník v
Československu si již na podzim koupí
Baťovy boty je nereálná. Nejsme
kouzelníci.

V jakém směru budou Baťovy boty
zajímavější než výrobky
ostatních firem? Bude to baťovská cena
99,99?

To je další omyl, s
nímž se v Československu setkáváme.
Naše boty ve světě stojí v
průměru 36 dolarů - včetně
atletické obuvi. To - v přepočtu na koruny -
není málo, ale není to ani moc. Od května
loňského roku stoupla v ČSFR
průměrná cena bot téměř na
dvojnásobek. My nemůžeme ani v
Československu snížit výrobní
náklady tak rapidně, aby naše cena byla jako
dřív. Můžeme lepší
organizací práce, výhodným nákupem
surovin a dokonalou odbytovou a mzdovou politikou uspořit
zhruba 20 procent. Ale víc jen stěží.
Ostatní výrobci na tom budou podobně. S
tím se budou muset zákazníci v
Československu jednou provždy smířit. My
se budeme samozřejmě snažit, aby naše
reputace - co nejlepší zboží a
služby za co nejmenší ceny - byla v
Československu znovu obnovena.

Děkujeme za rozhovor.

VLADIMÍR BYSTROV ml., TORONTO

"Podobně jako kdysi i nyní klademe nové
základy našeho soužití s bratrským
českým národem ve společném
státě... jestliže se máme sjednocovat s
Evropou, musíme se nejprve sjednotit mezi sebou."

NEZÁVISLOST
STŘEDOASIJSKÝCH REPUBLIK
Další na odchodu

Další sovětské republiky
vyhlásily nezávislost: v sobotu se k tomuto kroku
rozhodly parlamenty v Uzbekistánu a Kirgizii.

Vyhlášení nezávislosti
Uzbekistánu oznámil podle agentury Interfax
mluvčí prezidenta Islama Karimova. Karimov v projevu v
parlamentu kritizoval fakt, že sovětské
ústřední úřady nyní
ovládli lidé z Ruské federace. Prezident podle
Interfaxu také řekl, že má nadále
zájem o uzavření svazové smlouvy,
jež by však musela vycházet z principu
konfederace nezávislých států.

Parlament Kirgizie vyhlásil zemi za nezávislý
demokratický stát a na 12. října vypsal
přímé prezidentské volby, v nichž
bude kandidovat dosavadní prezident Askar Akajev.

Účastníci masového
shromáždění před
tádžickým parlamentem požadovali
odstoupení celého vedení republiky, které
obviňují z podpory pučistů, zákaz
činnosti komunistické strany a objektivní
vyšetření postoje členů
táždického státního vedení
během převratu. Prezident
Tádžikistánu Kachar Machkamov v sobotu rezignoval
poté, co mu parlament vyslovil nedůvěru. Prezident
byl kritizován za nerozhodnost při moskevském
puči.

Prezídium ukrajinského parlamentu schválilo v
pátek výnos, jímž zakázalo
činnost komunistické strany na ukrajinském
území. Předsednictvo arménského
parlamentu rozhodlo v sobotu zestátnit majetek KSSS na
území republiky.

(Další zprávy ze SSSR na
poslední straně.)

POTÍŽE, NIKOLI KATASTROFA x BUDE
FAVORIT LEVNĚJŠÍ?
Škoda-VW s problémy

Automobilka z Mladé Boleslavi má, jak
se zdá, odbytové problémy. Na podrobnosti jsme se
zeptali předsedy představenstva a.s.
Škoda-Volkswagen Ludvíka Kalmy.

Odbyt se skutečně se komplikuje. Má to
několik příčin. Když jsme 16.dubna
vznikli, chtěli jsme vyrobit letos celkem 195 tisíc
vozů, tedy o 5 tisíc více než v
loňském rekordním roce.  Záhy došlo
ke zlepšení plynulosti subdodávek i
samotné výroby, a tak jsme si na základě
dobrého vývoje v exportu zvýšili
svůj letošní cíl dokonce na 205
tisíc automobilů. Nyní došlo k obratu.
Vysoké vývozy na Západ, zejména do
Německa, zůstávají, ale z
politických příčin se zkomplikoval export
do Jugoslávie, kde letos zatím máme
největší podíl na trhu. Se
Sovětským svazem ze stejného důvodu
nemůžeme podepsat nadějný kontrakt.
Nechceme vyvážet za fiktivní peníze !
Poláci zase zavedli tvrdá antiimportní
opatření.

Jak vypadá domácí trh ?

Odbyt je velmi nízký. Za sedm
měsíců tohoto roku jsme v tuzemsku prodali pouze
37 tisíc automobilů. Ovšem od tohoto
čísla musíme odečíst
dalších čtrnáct tisíc, jež
byly reexportovány přes Mototechnu, která
nám takto venku "kazí" cenu.

Velkým konkurentem jsou vám nyní
v Československu zahraniční ojeté
automobily...

Jak by ne, když jsme v nerovnoprávném
postavení. Loni bylo dovezeno celkem 18 tisíc ojetin a
letos do konce března další 3,5 tisíce.
Pak byla zrušena dvacetiprocentní dovozní
přirážka a do konce července
přibylo na našich silnicích dalších
65 tisíc ojetých automobilů! Je naprosto
pochopitelné, že lidé chtějí
pestrý výběr, že chtějí
také zahraniční vozy, vždyť
dosavadní situace byla z pohledu zákazníka
takřka nesnesitelná. Ovšem není
fér, jestliže na ojeté auto existuje pouze
devatenáctiprocentní clo, kdežto daň z
obratu u Favorita činí 29%. Podle takové logiky
by pro nás bylo nejlepší domluvit se s
nějakým zahraničním partnerem,
vyvézt Favorita za hranice a opět jej dovézt
zpátky.

To je pravda. Ale už nic nebude jako
bývalo, včetně situace, že byste
měli na domácím trhu opět takřka
monopol.

Víme, že náš podíl na
vnitřním trhu už nikdy nebude takový jako
v minulosti. Počítáme s tím. Budeme
považovat za úspěch, když za čas
doma prodáme 70 - 80 tisíc vozů
ročně.  Ostatní připadne Fordu, Fiatu,
Renaultu, Audi, Opelu, Volkswagenu a dalším
značkám, včetně japonských. My zase
budeme prodávat u nich.

Vraťme se k současnosti. Jak budete
reagovat na vzniklou situaci?

Když se příští rok nic nestane,
tedy když naše daň z obratu zůstane na 29
procentech a dovozní clo u ojetých automobilů na
devatenácti procentech, tak podle naší
analýzy prodáme na vnitřním trhu dvacet
tisíc kusů a importováno bude asi osmdesát
tisíc automobilů. To je pesimistická varianta,
která počítá s tím, že
celková poptávka vnitřního trhu se
ještě sníží z
letošních 130 tisíc na sto tisíc v
příštím roce.  V
případě, že by se daň z obratu na
Favorita snížila na 20%, klesne jeho cena asi o 15
tisíc a my bychom příští rok doma
prodali dvojnásobek, tedy čtyřicet tisíc
vozů. Vydělali bychom na tom my, naši
dodavatelé i stát, který by na daních,
clech a dovozních přirážkách vybral
o jednu miliardu korun více.

Kolik aut vlastně letos prodáte?

Z naší analýzy odbytu do konce roku
vyplývá, že když se budeme hodně
snažit, prodáme 180 tisíc automobilů.
Museli jsme tedy naše představy revidovat o 25
tisíc směrem dolů a proto zastavujeme jednu linku.
Jednáme s každým z našich 202
dodavatelů. Je to pro ně často katastrofa,
protože jsme mnohde jediný partner, který jim
platí. Jaká je situace v nákladních autech
víte... Naše zakázky jsou navíc
často nižší než na oněch 180
tisíc aut, protože se nám daří
snižovat zásoby a zrychlovat jejich obrátku.

Nevidíte cestu ve snížení
nákladů?

Základní typ Favorita nyní stojí 96
tisíc (dalších 39 tisíc korun do
maloobchodní ceny pak činí daň z obratu a
nutno připočíst ještě
obchodní rozpětí). Na tuto cenu jsme se dostali z
březnových 101 tisíc korun. Jen
základní materiál stojí 71 tisíc.
Náš zisk na jednom automobilu pro vnitřní
trh je pak pouze dva tisíce korun. Ano můžeme
"rajtovat" po našich dodavatelích, ale když je
zničíme, k čemu nám to bude?
Problém vidím jinde. Favorit je typově
srovnatelný s Volkswagenem Polo. Jistě, Polo je
zatím lepší, ale dali jsme si závazek je
do dvou let dohnat. V Německu si Polo koupíte za 0,6
roku při průměrném platu a u nás
Favorita za 4,2 roku. Koupěschopnost obyvatelstva je
prostě nízká.

Co tedy vymyslíte?

Budeme Favorita prodávat také na leasing,
změníme organizaci prodeje v tuzemsku, protože
Mototechna se rozpadá.  Budeme podporovat soukromé
prodejce a připravujeme úplně novou
zahraniční síť. S Motokovem
končíme, i když některé jejich
odborníky zaměstnáme. No a budeme doufat ve
zrovnoprávnění podmínek na
domácím trhu. Vím, vláda to má
těžké, ale základní podmínky
potřebujeme.

KAREL KŘÍŽ

Tragedie a fraška

Dělostřelecký granát,
vypálený Aurorou v podvečer 25.
října 1917, byl zcela určitě
nejdražší municí v historii lidstva.
Hmotné škody a lidské tragédie,
které má na svědomí, se nedají
vyčíslit, ani když za jedničku
navěsíte všechny nuly, které má
lidstvo k dispozici. A to se ještě historikové
shodují v tom, že onen granát byl slepý.

Jeho exploze v těchto dnech, po
čtyřiasedmdesáti letech, se ztrácí
jako odcházející ničivá
bouře. Beze sporu bude doprovázen
nejrůznějšími rozbory, úvahami a
prognózami. Dějinný odchod
hrůzostrašného snu však
nepostrádá ani úsměvné aspekty.
Konečně, Karel Marx, jeden z dělovodů
Aurory, měl pro takové zvraty pochopení. On to
byl, kdo pravil, že dějiny se opakují. To, co
začalo jako tragedie, končí fraškou.

Řekněme hned, že fraškou
nebývalou, hodnou mistra Nestroye. Nechybí nic:
rychlé převlékání,
míjení se ve dveřích,
vzájemné nepoznávání se.  To
není nic nového, to známe z domova. Velkolepost a
nezvratnost dodává dění v
bývalém Sovětském svazu
kontinentální rozměr dějinného
žertu, kterého jsme svědky mezi Čiernou
pri Čope a Vladivostokem. Tiskem proběhne zpráva,
že KSSS byla v Sovětském svazu prakticky
zakázaná. A kdo že se ujal obhajoby této
avantgardy? Pokud vím, jedině komunisté v USA
zorganizovali demonstraci - na podporu existnce komunistické
strany v Sovětském svazu. Ó časy, ó
mravy! Komunisté ze Sankt Petěrburgu (čtete
dobře, z bývalého Leningradu) rezignovaně
prohlásí, že když se nesmějí
sejít nikde v sále, sejdou se v lese jakou
soukromé osoby. Nepřipomíná vám to
vtip z nedávné doby u nás o
přežívající hrstce komunistů
v křivoklátských lesích?

Jesť takaja partija!, řekl kdysi Lenin a myslel
tím organizaci, která vyvede nejprve Rusko a potom
celý svět na cestu věčné
komunistické blaženosti. Memorovali jsme ta slova,
někdo na škole, někdo na VUMLu, všichni
někde. S tím je konec. Platí, už
tři dny platí: nět takoj partiji.
Odchází smutně, přesmutně.
Odchází vesele, převesele. Jak pro koho .

JIŘÍ HANÁK

Hovory z Lán

Po letní přestávce opět
začínáme zveřejňovat
výběr z nedělního rozhovoru prezidenta
Václava Havla vysílaného
Československým rozhlasem.

V Sovětském svazu šlo více než o
zmařený puč. Skončila éra
Gorbačovovy perestrojky, skončila předehra a
začíná nové dějství
velkého dramatu. Připadalo mi trochu
směšné, že poté, co byl puč
poražen, začalo u nás rozsáhlé
zkoumání, co kdy kdo během těch dnů
řekl. Kdo byl opatrnější, kdo
méně.  Úsměv ve mně také
vyvolala náhlá vlna radikalismu -
leckteří, kteří se zpočátku
vůbec neozývali, náhle přišli s
mnoha dalekosáhlými návrhy,
poučeními, které z událostí v SSSR
vyvozovali. Byl to typicky československý dozvuk,
někdy až komický.

U nás byla v listopadu 1989 situace naprosto jiná.
Komunistická strana vlastně složila moc sama.
Nepodporovala žádný protiústavní
puč jako v SSSR. Vzdala se. Musíme teď daleko
důsledněji pátrat po všech zločinech
z éry totality a hledat viníky, ale
zároveň si myslím, že není
důvod ke zrušení komunistické strany. Je to
parlamentní strana s poměrně
rozsáhlým zástupem voličů. U
nás nemáme věcné důvodu ke
zrušení komunistické strany, zatímco v
SSSR jsou tyto důvody velmi pádné. Pokud by se
naše komunistická strana dostala do rozporu s
právním řádem, pak musí být
hnána k zodpovědnosti stejně, jako kdokoli
jiný. Zrušením komunistické strany
nezničíme různé mafie, neodstraníme
nepoctivost, neočistíme jednotlivé instituce od
lidí se špatnými úmysly. Proti tomu
musíme daleko rozhodněji postupovat.

Kdyby byl zásah na letišti v
Ostravě-Mošnově
úspěšný, všichni bychom
speciální jednotky chválili. Ukázalo se
však to, co se ukazuje obden: mafie jsou
mazanější než státní moc.
Nesdílím však názor, že
dějiny jsou dílem rozvědek a
špiónů a že vše se
odehrává v tajných sklepeních.
Stále více se utvrzuji v tom, jak málo jsou
dějiny naplánované, jak
důležité jsou nahodilosti, osobní
vlastnosti, sympatie politiků... Mafie samozřejmě
existují, ale nejsme všichni pouhou
hříčkou v jejich rukách. Musíme
proti nim bojovat, ale ještě to moc neumíme.
Není ale pravda, že KGB a CIA dirigují chod
světa.

Naše velmi ohrožená planeta je, dnes
více než kdy před tím, v rukou
vzdělaných lidí. Proto by stát, i
když není příliš bohatý,
neměl litovat peněz investovaných do vědy,
výzkumu, vzdělání. Peníze se
mnohonásobně vrátí, i když
později. Možná, že se toho ti,
kteří dnes o penězích rozhodují,
ani nedožijí. Kdyby se tedy zvýšené
platy učitelů ihned obrátily ve
zvýšenou kvalitu našeho školství a
výuky, nebyly by to rozhodně vyhozené
peníze. Nejsem si ale jist, zda to není v tuto
chvíli pouhá záplata a zda není
třeba promyšleněji investovat do
školství jako do celku. Do celé jeho reformy, do
vzdělávání učitelů, do
modernějšího vybavení škol.

Zdá se, že teprve teď má slovenský
národ naději, že jeho hvězda bude
zářit - vedle hvězdy české - na
tomtéž svobodném evropském nebi.

Sejm proti demisi

VARŠAVA - Polský Sejm zamítl
návrh na odvolání vlády Jana Krzysztofa
Bieleckého, která v pátek podala demisi. Ve
jmenovitém hlasování se proti ní vyslovilo
211 poslanců, pro bylo 114 a 28 se zdrželo. Polský
parlament poté přijal usnesení, v
němž přivítal
vyhlášení nezávislosti Ukrajiny a
Běloruska jako výraz naplnění tužeb
obou národů a vyjádření jejich
práva na sebeurčení. Vyslovil
přesvědčení, že
nezávislá Ukrajina a Bělorusko budou postupovat
cestou demokratických přeměn, která je
předpokladem dobré sousedské
mezistátní spolupráce s Polskem.

OSLAVY SNP V BANSKEJ BYSTRICI:
Koľko hviezd na európskom nebi?

V úvodnom prejave pri oslavách 47.
výročia SNP v Banskej Bystrici prezident ČSFR
Václav Havel zhodnotil SNP ako prejav svojbytnosti
slovenského národa, ako jeho prihlásenie sa k
demokracii a slobode. Vystúpenie proti fašistickej
totalite v roku 1944 potom prirovnal k vystúpeniu proti
totalite komunistickej v roku 1989. Prezident tiež
konštatoval, že
dnes má
slovenský národ šancu, aby jeho hviezda svietila
vedľa českej na európskom nebi
. Po prejave
Václava Havla totiž nasledoval príhovor
Jána Čarnogurského, ktorý o "slovenskej
hviezde" hovorí už dlhšie. Ten ale prezidentovu
veľkorysosť oplatil podobne.
"Ak sa
máme zjednotiť s Európou, musíme sa najprv
zjednotiť medzi sebou"
, povedal za potlesku
zúčastnených slovenský premiér a
pripojil, že
"dnes kladieme základy
spolužitia s bratským českým
národom v spoločnom štáte"
.

V ďalšom priebehu prehovorili ešte Alexander
Dubček a Petr Pithart. Nasledovalo odovzdanie
vyznamenaní priamym účastníkom povstania.
V areáli múzea pokračovali oslavy
kultúrno-spoločenským programom.

Politická reprezentácia sa potom presunula do
bystrického hotela LUX, kde prebehli neoficiálne
rozhovory. Týkali sa hlavne otázky zmluvy medzi
Českou a Slovenskou republikou, tvorby ústav a jednania
predsedníctiev ČNR a SNR tento
týždeň v Bratislave. Prezident ČSFR V.
Havel priebeh rokovania zhodnotil takto :
"Mali sme
veľmi intenzívne rozhovory, pokúšali sme
sa porozhliadnuť sa po dnešnej politickej
situácii v našej zemi aj v jej
medzinárodných súvislostiach.  Mám z
tých rozhovorov veľmi dobrý pocit, pretože
všetci, ktorí sa ich zúčastnili, dali
najavo, že im ide o uchovanie spoločného
štátu".

Štefan Hríb, Banská Bystrica

Blokáda přechodu

HORA SV. ŠEBESTIÁNA - Na hraničním
přechodu Hora Sv. Šebestiána na Chomutovsku
včera členové Strany zelených zatarasili
na deset minut silnici. Protestovali tak proti otevření
tohoto přechodu pro kamióny.  Podle Jaroslava
Říhy, místopředsedy zemské
organizace Čechy Strany zelených je tato komunikace pro
podobný druh dopravy nevhodná. Klesání z
hraničního přechodu do 19 kilometrů
vzdáleného Chomutova je ještě
strmější, než pověstný
silniční úsek z hraničního
přechodu Cínovec do města Dubí.
Skutečnou blokádu chtějí zelení
zahájit až s příjezdem prvního
nákladního automobilu.

BRNO 1.9.1991
První v republice

JIHLAVA (ld) - Dnes v Jihlavě zahajuje
výuku první soukromé manažerské
gymnazium v České republice, jehož
zřizovatelem je PhDr. Ladislav Klička. Vedle
výuky všeobecných předmětů a
jazyků se budou studenti věnovat odborným
předmětům, k nimž patří
informační systémy,
výpočetní technika, finance a právo,
úvěrování, psychologie práce a
trhu, design a management.  Studium bude
čtyřleté, ukončené maturitou,
zájem je však také o dvouletý
pomaturitní kurs. Školné činí sedm
tisíc korun ročně.

Jen čtyři dny v týdnu

OTROKOVICE (ha) -Od včerejška zavedla akciová
společnost Barum Otrokovice čtyřdenní
pracovní týden pro vybraný okruh
pracovníků. Omezením, vztahujícím se
do konce roku na 3000 zaměstnanců, nejsou dotčeny
nepřetržité provozy, nutné práce ve
strojírně a výroba radiálních
plášťů na osobní vozy.
Společný postup vedení a
odborářů má pomoci udržet
úroveň zaměstnanosti v období
odbytových potíží.

Začal folklórní festival

BRNO (jak) - Přehlídkou lidových krojů
Brněnska, Slovácka, Valašska a Slovenska
před Domem dětí a mládeže v
Brně-Lužánkách začal včera v
Brně druhý folklórní festival,
kterého se účastní na 150
zahraničních a 300 brněnských
tanečníků, zpěváků,
muzikantů a vypravěčů. Na dnešek a na
úterý jsou připraveny průvody
krojovaných účastníků městem
a dva festivalové večery na nádvoří
brněnské Nové radnice. Kromě
domácích souborů se brněnskému
publiku představí také soubor La Gantieirello z
jihofrancouzského města Millau, mladý
polský kolektiv Szamotuly, folklórní skupina
studentů z Ankary, nesoucí jméno Gehem a soubor
Stanko Paunovič z jugoslávského Pančeva.

Nová poliklinika v Líšni

BRNO (jak) - Tři desítky praktických i
odborných lékařů začnou ode
dneška poskytovat svoje služby obyvatelům
Líšně a Vinohrad v novém komplexním
zdravotnickém zařízení, které bylo
včera otevřeno v brněnském
sídlišti Líšeň. V poliklinice,
jejíž spádová oblast
čítá 42 tisíc obyvatel Brna,
nechybí ani oddělení rehabilitace a
lékárna.

Nástroje, které neznáme

UHERSKÉ HRADIŠTĚ (ha) - První festival
hudebních nástrojů lidových muzik se o
víkendu uskutečnil v Uherském Hradišti. Ve
Slováckém muzeu byla uspořádána
výstava nástrojů, mezi nimiž byly
kromě obvyklých fujar, gajd a vozembouchů i
exotičtější instrumenty -
například tarogáto, užívané
hojně v Rumunsku. V sobotu sólisté i muziky
vyhrávali na Masarykově náměstí v
Uherském Hradišti, večer se ve
Sdruženém klubu pracujících
uskutečnil galaprogram, jehož kuriozitám
patřilo umění Renaty Červinkové: K
vyluzování vskutku kouzelných melodií
jí stačil pouze bezový list...

Renesance francouzštiny.

ZLÍN (ha) - Čtrnáctidenní pobyt na
Zlínsku zakončí dnes čtyřicet
studentů z francouzského města Romans tím,
že zasednou se svými hostiteli do lavic
zlínského gymnazia. Ve Francii jim školní
rok začíná později a tak poznají,
jak se u nás žije ve školních
škamnách. Francouzi s sebou do Zlína
přivezli učebnice, slovníky a další
knihy, které pocházejí ze sbírky obytatel
Romansu. Celkem tak přišly do Zlína už
tisíce svazků, které využívá
také místní Společnost
přátel Francie.  Ve zlínském gymnaziu se
nyní z tisícovky studentů učí
francouzštině 110 posluchačů a
další navštěvují
zájmové kroužky francouzštiny ve
svém volném čase.

Nová
tradice?

O pivního borce se bojovalo na
prvních Uherskobrodských slavnostech piva, které
vyvrcholily sobotní degustací. Protože se
slavnosti konaly ve městě Komenského,
nešlo samozřejmě o to, kdo vypije nejvíc,
nýbrž kdo ze tří vzorků pozná
dva stejné.  Na ledové ploše
místního zimního stadiónu vyrostlo sedm
improvizovaných restaurací, v jejichž
nabídce byl jihlavský, jarošovský a
prostějovský ležák, HOSTAN ze Znojma,
Olšavan z Uherského Brodu a tmavý
ležák z Černé Hory. Světlé
pšeničné i tmavé bavorské pivo
přivezli zástupci mnichovského pivovaru Spaten.
(ha)

JEDNOU VĚTOU

*O své misijní práci v Mexiku
vyprávěla v sobotu v šumperském
kulturním domě sestra Tereza, kterou pozval
místní filozoficko teologický klub.

*Novou školu s šestadvaceti třídami,
bazénem, tělocvičnami a hřišti
otevírají dnes pro šest set dětí v
Moravských Budějovicích.

*Bez nároků na honorář vystupovali v
sobotu na hradě Roštejně u Telče
účastníci zdejšího sedmého
jazzového festivalu, kteří
výtěžek z koncertu věnovali na konto
pražského Jedličkova ústavu.(dč)

*Slavnostním uvedením čtyř
koncertních skladeb W.A.Mozarta v podání
orchestru absolventů salzburského Mozartea "Ensemble pro
musica" v Janáčkově opeře bude dnes v
19.30 hod. zahájena sezóna brněnského
Zemského divadla.

*Na 120 historiků a archeologů z 22 zemí -
účastníků Světového kongresu
prehistorických a protohistorických věd,
začínajícího dnes v Bratislavě - si
prohlédlo v neděli expozice Moravského
zemského muzea v Brně a památník
Velké Moravy ve Starém Městě u
Uherského Hradiště.

Rehabilitované letiště

BRNO (jku) - Po deseti letech vojenské okupace
brněnského letiště obnoví v
pondělí 9. září pravidelný
civilní letový provoz letiště
Brno-Tuřany, kdy jako první přistane v 11 hodin
letadlo společnosti TATRA-AIR, letící na lince
Curych - Mnichov - Brno. Na brněnském letišti
mohou přistávat letadla všech
světových typů, avšak
zaoceánská letadla mohou vzlétat jen s
dalším kontinentálním
mezipřistáním, potřebným k
dotankování.  Tento nedostatek odstraní až
prodloužení letištní dráhy z 2900 m
na délku 3400 metrů, kdy budou moci obří
letadla startovat v Brně i se zcela plnými
nádržemi pohonných hmot.

Kritika rady HSD - SMS

BRNO (fsch) - Výkonný výbor, který se
ustavil z členů HSD
SMS nespokojených se současným vedením
hnutí, uspořádal včera v
brněnském hotelu Astoria (dříve Morava)
tiskovou konferenci.  Přítomní zástupci
výkonného výboru a jejich spolupracovníci
podrobili ostré kritice koordinační centrum HSD -
SMS v Brně a práci rady (výkonného
orgánu), o které konstatovali, že na sebe strhla
v hnutí moc. Dotazy novinářů se
soustředily i na otázku hospodaření HSD -
SMS. (Výkonný výbor poukazuje na fakt, že
rada o něm neinformuje.) Členové výboru
rovněž obhajovali nutnost mimoparlamentních metod
politického boje.

Moravská jedenáctka

HAVÍŘOV (mot) - Hostitelem zástupců 11
moravských a slezských měst byl včera v
Havířově jeho primátor JUDr. Zdeněk
Pohl. Vyměnovali si zkušenosti s průběhem
malé privatizace, uplatňování
zákona o hospodaření měst a obcí a
návrhy na územní
uspořádání ČR. Odpoledne jedna
část sfárala do dolu František,
druhá besedovala v rozhlase. Původním
iniciátorem setkání byly Moravské noviny,
které tento týden pro nedostatek
finančních prostředků zanikly.

Kdo koupí Hornický dům?

BRNO (jku) - Do druhé aukce v Kuřimi zařadila
okresní privatizační komise Brno-venkov
devět položek, tři z nich již ve
druhém kole. Vedle prodejen oděvů a
kožešin a textilního obchodu, které jsou
draženy s tíží nájmu stejně
jako kadeřnictví, jsou v aukci zahrnuty tři
objekty vydražované včetně nemovitosti: za
584 tisíc korun prodejna ovoce a zeleniny, obchod potravin za
728 tisíc Kčs a téměř za
milión restaurace "Pod Klucaninou". V poslední
srpnový den mohou ve Zbýšově
přihazovat zájemci o Hornický dům v
Zastávce u Brna, jehož vyvolávací cena
včetně nemovitosti je 1,297 mil. Kčs.

Dny lehkých
křídel

PROSTĚJOV (sl) - Dnes a zítra od 8 hodin ráno
pořádá prostějovský Deltaklub na
letišti v Mostkovicích I. moravský slet
ultralehkých letadel. Zúčastní se jej
majitelé, výrobci a konstruktéři s
amatérskými letadly, motorovými
závěsnými kluzáky a klouzavými
padáky (paraglinding). Neobvyklou

podívanou doplní vyhlídkové lety.

Festival hudebních
nástrojů

UHERSKÉ HRADIŠTĚ (mp) -
Vernisáží výstavy lidových
hudebních nástrojů v
uherskohradišťském Slováckém muzeu
a pořady u cimbálu v Kudlovicích,
Bojkovicích a Starém Městě byl
včera zahájen první
uherskohradišťský Festival hudebních
nástrojů lidových muzik. Dnes v patnáct
hodin se sólisté představí při
volném vystoupení na Masarykově
náměstí, večerní galaprogram s
cimbálovými muzikami z Moravy, Slovenska, ale i Polska a
Rakouska se uskuteční v
uherskohradišťském Sdruženém klubu
pracujících. Festival bude ukončen
nedělním seminářem "Jak se obvykle
nehraje", který připravil doc. Dr. Ludvík Kunz.

Zemské divadlo zahajuje

BRNO (jak) - Slavnostním koncertem komorního
orchestru PRO MUSICA ze Salzburku s programem z díla
W.A.Mozarta bude v pondělí zahájena sezóna
v brněnském Zemském divadle. Jak vyplynulo ze
včerejší tiskové konference, kterou
uspořádal nový ředitel Ludvík
Kavín, bude tato sezóna ve znamení
nižšího počtu premiér, řady
personálních změn ve všech souborech a
dalších úsporných opatření,
ale také ve znamení nového elánu, s
nímž chtějí dramaturgové,
inscenátoři, ale také pracovníci propagace
a náboru znovu získat veřejnost pro
návštěvu divadla. První premiérou
sezóny bude Lehárova Země
úsměvů ve zpěvohře,
připravovaná na 27. září.
Činohra chystá na 25. říjen Nestroyovu hru
Provaz o jednom konci. První premiérou baletu budou
Broučci (23. listopadu) a opera uvede 20. prosince Rossiniho
Lazebníka sevillského.

Major ve vazbě

BŘECLAV (in) - Po dvouměsíčním
pátrání zadržela policie 35letého
majora čs. armády, který je obviněn ze
série vloupání do rodinných domků,
bytů, chat a vozidel na Znojemsku, Břeclavsku a
Brně-venkově. Důstojník se podle
obvinění ve třiceti případech
zmocnil peněz, šperků a dalších
předmětů za nejméně 280 000 korun.
Byl převezen do vazby v Brně-Bohunicích.

Falešný poplach

BRNO (in) - Snížení stavu
administrativních zaměstnanců o 30 procent a
předložení jasné koncepce budoucnosti
Zbrojovky Brno vedením podnikupožadoval
neznámý pachatel, který hrozil v
případě nesplnění podmínek
vyhozením správní budovy podniku do vzduchu.
Policie nasadila do objektu speciáoně
cvičeného psa, ale žádná trhavina
objevena nebyla. Budova byla včera vyklizena,
největší vzrušení ovšem
způsobily poněkud netradiční
podmínky anonymního pachatele.

Bude svatořečení?

OLOMOUC (mot) - Dlouholeté úsilí o
svatořečení blahoslaveného Jana Sarkandra
by se mohlo stát skutečností.  Pokud by se tak
stalo, bude příští rok místem
této slavnosti římskokatolické
církve Olomouc, a to za přítomnosti papeže
Jana Pavla II. V nejbližší době se
setká olomoucký primátor Milan
Hořínek s papežským nunciem v Praze.
Předmětem rozhovoru bude i oprava historické
části města, kde stojí kaple
blahoslaveného Jana Sarkandra.

Jednou větou

*
Na Čechyňské ulici v
Brně zahájí v pondělí
vyučování nově otevřené
reálné gymnázium, v jehož
třídách se budou - po čtyřiceti
letech - opět učit studenti klasickým
předmětům, mezi nimiž nebude chybět
latina.

Dotace na středoškolské časopisy
zrušilo MŠMT koncem loňského roku a
Státní pedagogické nakladatelství
přestalo většinu z nich vydávat.
Časopisu Rozhledy matematicko-fyzikální se ujala
Jednota československých matematiků a fyziků
a vydala už dvě čísla (5 a 6) a
další připravuje. Jedno číslo
stojí 7,- Kčs a objednat se dá na adrese
JČMF, Spálená 49, 110 00 Praha 1.

"NECHCEME armádu a státní
terorismus. Dnes Mošnov, zítra váš byt,"
hlásal jeden z transparentů včerejší
demonstrace asi tří set
převážně anarchistů na
Václavském náměstí. Zástupci
Levé alternativy vystoupili proti fašismu, projev
mluvčího anarchistických organizací
Svoboda 91 a A.S.A. byl namířeno proti
armádě. Poté se účastníci v
průvodu odebrali přes náměstí
Republiky na Staroměstské náměstí,
kde na konec akce některé organizátory
zkontrolovala policie.

Foto Ondřej Němec - LN

Dotace nebo krach

ČESKÉ BUDĚJOVICE - Z vystoupení
představitelů Českomoravské
agrární unie, Zemědělské strany,
Českomoravského rolnického
družstevního svazu a Svazu státních
statků na sobotní manifestaci na
českobudějovickém náměstí
vyplynulo stanovisko, že je bezpodmínečně
nutné zvýšit dotace do
zemědělství, protože podstatně
vzrůstají vstupy. Jinak prý
zemědělství hrozí krach.
Současné dotace nic neřeší,
neboť například v loňském roce
prý daně převýšily podporu zhruba o
dvacet miliard korun.  Důležité také je,
aby zemědělci přesně věděli
co mají vyrábět a měli také
zaručen odbyt a ceny. Asi 1 500
účastníků manifestace schválilo
prohlášení vládám ČSFR a
ČR. Požadují v něm mj.
dopracování agrárního programu,
který by měl zaručit
zemědělcům podnikatelské jistoty,
řešení důchodové situace a ochranu
domácích výrobců potravin před
zahraničí.

DOZVUKY MOŠNOVA
Ministr upřesňuje

PRAHA - OSTRAVA (jif) - V nedělním televizním
pořadu Co týden dal (bohužel ale až v jeho
závěru, kdy nebylo dost času)
přišel ministr vnitra Ján Langoš s
upřesněním svého
pátečního vysvětlení
mošnovské akce. Podle jeho tvrzení komando
nehledalo zbraně a narkotika, nýbrž jakousi
nebezpečnou látku, které se měla
přes ostravské letiště pašovat z
SSSR na Západ. Verze o dvou nezávislých
věrohodných informačních zdrojích
trvá. Proti pátečním výrokům
ministra Langoše včera svým
prohlášením ostře vystoupil prezident
Čs. sdružení řídících
letového provozu Miloš Zídek, který
upozornil na možné důsledky zásahu pro
bezpečnost letového provozu, včetně rizika
srážky dvou letadel.

Mošnovskou akci a způsob jejího
vysvětlení odsoudil veškerý
český a moravský tisk, ostravská
Nová svoboda dokonce zdůrazňuje, že za
takové přehmaty v demokraciích "padají
hlavy". Velmi ostře zásah odsoudil
mošnovský starosta Roman Máca: "To, co se stalo
na letišti v Mošnově, je nehoráznost,
která, domnívám se, nemá v
civilizovaném světě obdoby," řekl mimo
jiné. Upozornil také na nebezpečí
střetu dvou navzájem neko ordinovaných
ozbrojených složek, které zřejmě
existovalo. O odvolání dvou ministrů a
dalších tří činitelů
hodlá žádat parlament poslanec Ladislav
Žáček (HSD-SMS). V
prohlášení, které v neděli
předal ČTK, tvrdí mimo jiné: "Jedná
se i o životy opozičních politiků,
jedná se o životy našich občanů.
Nezapomeňme na to."

30. srpna - 16.45 hod. - hl
GAZETA WYBORCZA:
Stručné dějiny ruských
převratů

VARŠAVA (ČTK/GAZETA WYBORCZA) -
Polský list GAZETA WYBORCZA uveřejnil 24. srpna
článek Jana Gondowicze nazvaný Ruské
Kolumbovo vejce aneb Stručné dějiny
převratů.

Jsou země, jejichž dějiny se
skládají z otázek a odpovědí, a
jiné, jejichž dějiny se skládají ze
samých otázek. Rusko patří k těm
druhým.  V jeho tisíciletých
dějinách neexistuje skoro žádná
událost, jež by nebyla hádankou. Souvisí
to se stylem ruské historiografie.

Už známý ruský publicista
Černyševskij před 130 lety propadal
zoufalství nad takovými záznamy ve
středověkých kronikách: "Utkali se
obyvatelé Vladimíru a Novgorodu a utekli." Kdo
vlastně utekl? Ti první, nebo ti druzí? Nebo snad
všichni? Jenže právě to se neví.
Takový styl je běžný dodnes.
Rusové, kteří si tolik zakládají na
upřímnosti, zacházejí s pravdou
podivně.

Mlha zahalující fakta způsobuje, že z
detailních otázek se vynořuje
mimořádně znepokojivá otázka
globální. Poprvé se ji odvážil
formulovat první ruský filozof, myslitel z
Puškinovy éry Čaadajev. Jeho otázka
zněla: Jaký je smysl ruských dějin? On
sám na ni odpověděl stručně a
vražedně: Posláním Ruska
možná je stát se v budoucnu výstrahou pro
jiné národy. Není divu, že za takovou
odpověď byl úředně označen
za choromyslného a nadosmrti mu bylo zakázáno
psát, o tisku ani nemluvě.  Psát však
nepřestal a chytré otázky kladl dál. Jedna
z nich zněla: Je třeba zjistit, zda národ,
který shledal, že šel sto let nesprávnou
cestou, může jednoho dne vědomě
změnit směr svého vývoje a
začít znovu, navázat přetrženou nit
svého života na stejném místě, kde
ji kdysi z neznámých důvodů přetrhl.

Vydání Čaadajevových dopisů
před čtyřmi lety - poprvé po
bolševickém převratu - bylo jedním z
důkazů opravdovosti liberalizace, kterou hlásal
Gorbačov. Není náhoda, že v tom
okamžiku vyvstaly tyto otázky před Rusy v
celé své aktuálnosti. Obě spolu
totiž souvisejí. Proč se vlastně v
dějinách této země stále
opakují pokusy přerušit historickou kontinuitu a
začít znovu, nebo se vrátit k tomu, co bylo
odmítnuto?

Tragičnost dějin Ruska je patrná v
očekávání změn nebo v pokusech o
změnu při každé změně
vlády. Jsou to vždy krizová období a
připomínají Shakespearovy královské
kroniky, Řím za vlády císařů
nebo dějiny renesanční Itálie. Tyto
příklady se nabízejí samy,
uvážíme-li, že z 31 osob, které od
okamžiku, kdy na trůn nastoupil Ivan Hrozný, do
roku 1918 nosily Monomachovu čapku (symbol ruského
panovníka - pozn. ČTK) nebo na ni aspirovaly, bylo
pět (plus pravděpodobně jedna), probodeno,
dvě (plus pravděpodobně tři)
otráveny, tři udušeny, dvě
zavražděny svými otci, dvě
zastřeleny bez soudu, jedna roztrhána davem, jedna
bombou, jedna umučena hladem, jedna dohnána k
sebevraždě a jedna zemřela za
nevyjasněných okolností. Kromě toho smrt
jedné osoby urychlil pumový útok.
Zbývající zemřeli přirozenou
smrtí. Je to statistika, jakou se nemůže pochlubit
žádná monarchie od byzantských dob.

Naděje spjaté se změnou panovníka si
však dělaly vždy jen poměrně
omezené kruhy. Jiné to samozřejmě bylo po
smrti carevny Alžběty a jiné po smrti Alexandra
III., ale ruská tradice zdůrazňje posupnou
lhostejnost mas. Toto "dramatické mlčení lidu" -
dobrodiní pro nesčetné spiklence 18.
století a přízrak šlechtických
revolucionářů 19. století bylo
samozřejmě považováno za lidovou moudrost
vyplývající z hluboko
zakořeněného fatalismu. Naivnost a cynismus, z
nichž se skládala ona moudrost, jízlivě
popsal demokrat, publicista a pozdější emigrant
Alexandr Gercen, který si jako příklad zvolil
zlaté časy převratů v letech 1725 - 1741,
kdy se během šestnácti let panovníci
vystřídali sedmkrát.

Tato ponurá fraška zanechala v ruských
vládcích trvalý pocit, že ve
společnosti nezapustili kořeny, a nesmírný
strach z nejbližšího okolí. Mohli bychom
to nazvat byzantským komplexem, protože jedině v
Byzanci bylo zvykem vraždit se navzájem v
nejbližší rodině.

Vraždění carů se však s postupem
času stávalo stále
obtížnějším.

Začínaly jiné, tak
říkajíc lepší časy. K
carově základnímu vzdělání
patřilo vědomí, že o moc může
přijít velmi snadno. Stačila chvilka
nepozornosti. Historie bojů o moc v Rusku dokazuje, že
není třeba být silnějším ani
mít všeobecnou podporu. Je však třeba
umět dávat rozkazy.  Kdo zaváhá, zahyne.

Účinnému odstranění
vládce vždy předcházely pověsti o
jeho nepříčetnosti. To totiž
opravňovalo k převratu a psychicky připravovalo
dotyčnou oběť, v carovi stupňovalo pocit
strachu. Nejlépe se to podařilo v
případě cara Pavla I. Ve druhé
polovině své krátké vlády
(1796-1801), kdy byl zavražděn - pozn. ČTK), se v
okamžicích střízlivosti zabýval
už jen budováním
neuvěřitelně mohutné pevnosti v
Petrohradě, kde ho měla před každým
chránit střežená děla, vodní
příkopy, padací mosty, tajná
dvířka a tajné chodby. Když však
zaslechl, že pro něho jdou, byl už tak ochromen
strachem, že se nezmohl ani na pořádký
křik, který by zalarmoval stráže. U jeho
lůžka ležely nabité pistole a dýka,
ale nepokusil se ani o varovný výstřel
(který by odradil spiklence, jichž bylo jen pár),
ani o obranu. Schoval se za čínský paraván
a skrz jeho tenké hedvábí chvíli
vyjednával s útočníky.
Možná, že by ho byli ušetřili,
kdyby pochopil, že žádají jen jeho
abdikaci. Nebyla s ním řeč, až
konečně generál Benninssen, který
organizoval vraždu jako bitvu, postrčil
hrabětě Pahlena, a ten skočil za paraván a
cara zabil.

"Revoluce se někdy rovná zázraku," napsal
Lenin. "V listopadu se stal zázrak." Ve skutečnosti
však v ruských dějinách tomuto
zázraku vždy předcházelo psychické
ochromení. Car Nikolaj II. v březnu 1917 neměl v
úmyslu bránit se spiknutí osob, které
organizovaly malou revoluci, aby mu nahnaly strach, a
generálů, kteří od něho
chtěli získat abdikační listinu.

Stalin, pronásledovaný představou, že
mu někdo ukládá o život, se nakonec
uzavřel v Kuncevu u Moskvy a jed, pokud to vůbec jed byl,
už zahubil jen živou mrtvolu.

Zatímco teror je řemeslem, je puč
uměním. V ruských dějinách tuto hru
pokaždé hráli mimořádní
břídilové. Dařila se jen v
případech, kdy ze tří
účastníků - pučistů,
oběti a společnosti - v sobě ten druhý
nenacházel vůli bojovat a ten třetí
zachovával lhostejnost.

Tak tomu bylo 14. října 1964 v
případě Chruščova, ale ne 19. srpna
1991 v případě Gorbačova. Převrat,
toto "Kolumbovo vejce" v ruských dějinách, se
tentokrát zastavil v půli cesty. Nezdařený
puč se vždy může změnit v revoluci.
K tomu je zapotřebí vůdců a hněvu. A
právě o ty není nyní - poprvé v
dějinách Ruska - nouze. Prožíváme
historický okamžik.  Možná, že bude
rozlomen začarovaný kruh ruské historie.

SYMPÓZIUM HOMEOPATŮ

PRAHA - 1. Mezinárodní homeopatické
sympózium se bude konat v Praze ve druhé polovině
září. Jak oznámila
pořádající Českomoravská
homeopatická společnost, spoluorganizátorem akce,
u nás první svého druhu po
čtyřiceti letech, je francouzský Institut Boiron,
největší výrobce homeopatických
léků na světě. Sympózium je
určeno výhradně pro lékaře
(humánní i veterinární), farmaceuty a
posluchače posledních dvou ročníků
medicíny, resp. farmacie. Přednášky
povedou naši i zahraniční odborníci -
špičkové kapacity v oboru homeopatie. Na
sympóziu budou mít účastníci
možnost zapsat se do seminářů
ukončených mezinárodně platnou
zkouškou.

Proti samozvancům

BRNO - Zemský sněm Hnutí za
samosprávnou demokracii - Společnosti pro Moravu a
Slezsko rozhodl v sobotu v Brně o odvolání tzv.
výkonného výboru, který
tvoří skupina "samozvanců" z okresů
Bruntál, Jihlava, Kroměříž,
Přerov, Uherské Hradiště a Zlín.
Výkonný výbor může být
totiž podle stanov hnutí pouze jediný, a to
Zemská rada. Na jednání se hovořilo i o
hospodaření s finančními prostředky
HSD-SMS. Výkonný výbor totiž dal
podnět prokuratuře k prošetření
této hospodářské činnosti. Na
sněmu bylo uvedeno, že finanční
otázky řeší HSD-SMS podle platných
právních norem. Společným zájmem
všech členů i příznivců
HSD-SMS je nadále zemské
uspořádání s konečným
cílem spolkové republiky.

Před Staroměstskou radnicí v
Praze
byla v sobotu odstartována další etapa
běžecké štafety, nazvané Vlajka pro
Evropu. Její účastníci nesou vlajku
Evropských společenství jako symbol
myšlenky budoucího sjednocení Evropy.
Předpokládaný cíl štafety by
měl být na říjnové konferenci
spřátelených měst ve
švýcarském Lausanne,
pořádané Radou evropských obcí a
regionů.

První obnovené reálné
gymnázium
zahajuje tento školní rok v
nové budově Lindnerova 3, Praha 8 v úterý
3. září. Očekává se
účast řady významných
osobností - minitra školství i poslanců
ČNR.

Ze Saúdské Arábie se v sobotu
vrátilo zpět do vlasti vojenským speciálem
49 mužů československé protichemické
jednotky,
kteří se účastnili
války v Perském zálivu. V
poválečném období školili
saúdskoarabské specialisty a připravovali
vojenskou techniku k předání. Celkem
armáda prodala do Saúdské Arábie asi 60
velkých aut, laboratoře a spojovací techniku.

Výročí
prohlášení Zdislavy z Lemberka za
blahoslavenou,
která je pochována v chrámu
svatého Vavřince v Jablonném v
Podještědí, si v sobotu slavnostní
mší připomněli
věřící tohoto města a okolí.
Mši celebroval provinciál dominikánského
řádu páter Dominik Duka. Oslav se
zúčastnili místopředseda
federální vlády Jozef Mikloško a
světící biskup pražský msgre
Václav František Lobkowicz.

Občané Havlíčkovy
Borové na Vysočině spolu s delegací
představitelů z italského Brixenu
si v sobotu
připomněli tři jubilea (170.
výročí narození, 140.
výročí deportace do Brixenu a 135.
výročí úmrtí) svého
rodáka, politika, žurnalisty a spisovatele Karla
Havlíčka Borovského.

V obci Liptál na Valašsku
se
uplynulý víkend konaly již po
dvaadvacáté slavnosti, při nichž
vystoupilo z deseti národopisných souborů a
dechových hudeb z Moravy a ze Slovenska. Pozvání
přijali rovněž členové
folklórních souborů z Bavorska a Rakouska.

Setkání 140 mladých lidí
z 2O zemí světa zorganizované
mezinárodním hnutím Peace Child
International
vyvrcholilo v sobotu v Domě čs.
dětí na Pražském hradě. V
odpoledním vystoupení tlumočili mladí z
Československa, Maďarska, Japonska, Jordánska,
Sovětského svazu, Velké Británie, Polska a
dalších států svou vizi o
životě na naší planetě v roce 2025
prostřednictvím tance, zpěvu a
vyprávění.

Druhé zasedání
představenstva HZDS
se uskutečnilo v sobotu v
Bardejovských Kúpelích a přijalo
stanovisko, v němž odmítá pokusy
přesunout řešení základních
státoprávních otázek do
příštího volebního období.
Takové oddalování konzervuje
nevyhovující model čs.federace a
přispívá k tvorbě bariér při
uskutečňování dalších
kroků transformačního procesu.

První soukromá střední
zdravotnická škola
dnes zahájí
vyučování v Brně.  Jejím majitelem
je městský výbor Československého
červeného kříže.  Absolventi
dvouletého studia budou postaveni na roveň
žákům čtyřletých
středních zdravotnických škol.

Výkonný výbor Demokratické
strany
na svém včerejším
zasedání v Bratislavě potvrdil
setrvání DS ve vládní koalici a
vyjádřil podporu radikální
ekonomické reformě i zachování
česko-slovenského státu.  Výkonný
výbor vyslovil nedůvěru
místopředsedkyni SNR O. Keltošové a vyzval
poslance DS, aby v SNR iniciovali její odvolání z
funkce.

Zakládající sjezd Odborového
sdružení Čech, Moravy a Slovenska
byl
svolán do Prahy na 9. listopad 1991. OS zaujme na svém
sjezdu mj.  stanovisko k sociálnímu i
ekonomickému vývoji společnosti, stavu
ekonomických, sociálních i
zaměstnaneckých práv a vyhlásí
vlastní koncepci bytové politiky.

Konzervativní strana Svobodný blok
se
po posledním jednání s představiteli
Občanské demokratické strany rozhodla
ukončit proces vzájemného
splývání s ODS. Podle předsedy
konzervativců J. Kotase nejde ze strany ODS o
upřímnou snahu spoluvytvářet pravý
pól politického spektra, ale o jasný pokus
pohltit ostatní politické subjekty.

KRIZOVÉ CENTRUM PRAHA:
Pomoc při beznaději

PRAHA (eh) - Včera začalo pracovat
další krizové centrum v Praze.
Čtyřiadvacetihodinová
psychiatricko-psychologická pomoc je tu pro všechny,
kteří se v důsledku tíživé
osobní či životní situace ocitnou v
psychickém stavu, se kterým si již
nevědí rady. Krizové centrum poskytuje, i bez
lékařského doporučení a zcela
anonymně, především psychoterapeutickou
pomoc. Je možný i několikadenní pobyt na
jednom z patnácti lůžek.
Při
pocitech smutku, beznaděje či jiné
duševní krize je proto se možno obrátit
buď telefonicky prostřednictvím Linky
důvěry (29 79 00 nebo 20 62 51 linka 244) nebo
osobně na Krizové centrum Praha, Ke Karlovu 11, Praha 2
(metro I. P. Pavlova).

Podle jeho tvrzení
mělo být na
mošnovském letišti
přechováváno 5O kg chemické
radiokativní látky, která byla označena za
vojensky strategickou. Tento materiál mohl být, a to i
při pouhé přepravě, velice
nebezpečný.
Podle vojenských a
policejních zdrojů měla být látka,
která podle slov ministra Langoše pochází
ze SSSR, uschována v jednom z betonových bunkrů
letiště. Jak dále ministr uvedl, přes
Ostravu-Mošnov vedou kanály nelegálního
přesunu zbraní a drog a na celé
"pašerácké" akci je zainteresována i osoba
nebo osoby z vojenské ostrahy letiště.  To byly
další důvody zásahu. Hledáním
zbraní a drog, které měly být na
letišti, zdůvodnilo FMV akci speciálních
jednotek bezprostředně po zásahu. J.
Langoš uvedl, že tento případ ho utvrdil v
tom, že veřejnosti se nesmějí utajovat
informace, na které má právo.

Na šestou část
čtenářské soutěže
Zrádné písmo přišlo do redakce 308
korespondenčních lístků, dopisů a
pohlednic. Všechny obsahovaly správnou
odpověď, že autorem, jehož písmo
bylo podrobeno rozboru, je
JOSEF
ŠKVORECKÝ.
Knížky
posíláme na adresy:

Ivana Jebavá, Vostrovská 13, 160 00,
Praha 6

Vladimír Novotný, ul. Bří
Čapků 8/27, 591 01, Žďár n.
Sáz. 4

Vlastimila Šikýřová,
Mýtná 27, 811 07, Bratislava I.

Knihy na odměny čtenářů
nám poskytlo nakladatelství Československý
spisovatel.

První v republice
JIHLAVA (ld) - Dnes v Jihlavě zahajuje
výuku první soukromé manažerské
gymnazium v České republice, jehož
zřizovatelem je PhDr. Ladislav Klička. Vedle
výuky všeobecných předmětů a
jazyků se budou studenti věnovat odborným
předmětům, k nimž patří
informační systémy,
výpočetní technika, finance a právo,
úvěrování, psychologie práce a
trhu, design a management.  Studium bude
čtyřleté, ukončené maturitou,
zájem je však také o dvouletý
pomaturitní kurs. Školné činí sedm
tisíc korun ročně.
Jen čtyři dny v týdnu

OTROKOVICE (ha) -Od včerejška zavedla akciová
společnost Barum Otrokovice čtyřdenní
pracovní týden pro vybraný okruh
pracovníků. Omezením, vztahujícím se
do konce roku na 3000 zaměstnanců, nejsou dotčeny
nepřetržité provozy, nutné práce ve
strojírně a výroba radiálních
plášťů na osobní vozy.
Společný postup vedení a
odborářů má pomoci udržet
úroveň zaměstnanosti v období
odbytových potíží.

Nová poliklinika v Líšni

BRNO (jak) - Tři desítky praktických i
odborných lékařů začnou ode
dneška poskytovat svoje služby obyvatelům
Líšně a Vinohrad v novém komplexním
zdravotnickém zařízení, které bylo
včera otevřeno v brněnském
sídlišti Líšeň. V poliklinice,
jejíž spádová oblast
čítá 42 tisíc obyvatel Brna,
nechybí ani oddělení rehabilitace a
lékárna.

Nová
tradice?

O pivního borce se bojovalo na
prvních Uherskobrodských slavnostech piva, které
vyvrcholily sobotní degustací. Protože se
slavnosti konaly ve městě Komenského,
nešlo samozřejmě o to, kdo vypije nejvíc,
nýbrž kdo ze tří vzorků pozná
dva stejné.  Na ledové ploše
místního zimního stadiónu vyrostlo sedm
improvizovaných restaurací, v jejichž
nabídce byl jihlavský, jarošovský a
prostějovský ležák, HOSTAN ze Znojma,
Olšavan z Uherského Brodu a tmavý
ležák z Černé Hory. Světlé
pšeničné i tmavé bavorské pivo
přivezli zástupci mnichovského pivovaru Spaten.
(ha)

JEDNOU VĚTOU

*O své misijní práci v Mexiku
vyprávěla v sobotu v šumperském
kulturním domě sestra Tereza, kterou pozval
místní filozoficko teologický klub.

*Novou školu s šestadvaceti třídami,
bazénem, tělocvičnami a hřišti
otevírají dnes pro šest set dětí v
Moravských Budějovicích.

*Bez nároků na honorář vystupovali v
sobotu na hradě Roštejně u Telče
účastníci zdejšího sedmého
jazzového festivalu, kteří
výtěžek z koncertu věnovali na konto
pražského Jedličkova ústavu.(dč)

*Slavnostním uvedením čtyř
koncertních skladeb W.A.Mozarta v podání
orchestru absolventů salzburského Mozartea "Ensemble pro
musica" v Janáčkově opeře bude dnes v
19.30 hod. zahájena sezóna brněnského
Zemského divadla.

*Na 120 historiků a archeologů z 22 zemí -
účastníků Světového kongresu
prehistorických a protohistorických věd,
začínajícího dnes v Bratislavě - si
prohlédlo v neděli expozice Moravského
zemského muzea v Brně a památník
Velké Moravy ve Starém Městě u
Uherského Hradiště.

Nejspodnější patro
války

Zprávy z chorvatské i srbské
strany fronty jsou úděsné v popisu krutosti
těch druhých. Obávám se přitom,
že řada těchto informací je
pravdivých a chápu lidi, kteří s
nesmírným pocitem bolesti a pravdy hovoří
o nespravedlnosti a zvěrstvech protivníka.

Mučení a zabíjení
raněných a zajatců, neúcta k
tělům padlých... to všechno
patří ke svinstvům téhle války, k
tomu, co moloch uvolňuje ze dna duší.
Špinavá touha po majetku, loupeže se
zbraní v ruce, zvěrstva sadistů nebo jenom
zakomplexovaných lidí, kteří na
chvíli dostali příležitost být
mocní díky zbrani nebo přesile, a
využijí ji, aby si vyrovnali účty za
politické či pracovní prohry, rozhodli
letitý spor o mez či odplatili facku z hospody. A
řada krutostí vzniká z bezmocné touhy po
odplatě, po spravedlnosti - vždyť ti druzí
jsou tak bezcitní a nemilosrdní. Nezanedbatelnou roli
hraje i tradiční náklonnost k alkoholu,
který bojovníkům pomáhá
snášet stresy, ale současně
vyřazuje brzdy rozumu a lidskosti.

Na válečnické
atmosféře mají velký podíl
informační prostředky.  Mnoho zpráv je
neověřených, jen zřídka
opravených či dementovaných, řada je zcela
lživých. Patrná je snaha o indoktrinaci
válečnickou euforií - viz třeba
kampaň glorifikující "kapitána Dragana",
dobrodruha, který cvičí zabijáky,
nového Che Guevaru, největšího hrdinu
národa. Zabiják hrdina. A samopaly mají i
desetileté děti.

Neomlouvám krutost a nelidskost,
snažím se jen trochu ukázat, co jim
pomáhá na svět, a to na obou stranách.
Vždyť to jsou titíž lidé,
dlouholetí sousedé z jedné vsi.

Je třeba oddělovat ty dole ve
víru, kterému nejsou schopni příliš
vzdorovat, a jejich velitele a vůdce, kteří
dělají "čistou" politiku a vydávají
rozkazy, zatěžujíce tak jiné duše
špinavostí války.

I když by palba ustala ihned, mezi
bratrskými národy už leží stovky
mrtvých a milióny křivd. Podobnou situaci je
bohužel třeba předvídat i při
přerodu Sovětského svazu. Je nezbytné
začít připravovat světové
mechanismy, které by chránily národy před
jejich politiky tam, kde ještě nefungují
běžné demokratické korekční
a kontrolní funkce. Utopie? Ale kdo před 50 lety
věřil ve sjednocení Evropy, kdo před 14
dny věřil v rychlý a jednoznačný
konec puče?

~PETR KYPR

MASO NENÍ ZÁKLADNÍ POTRAVINA

Obchůdkové patálie

Fasády domů v centru Prahy se zjasnily, nápisy
nás trénují v cizích jazycích a na
dveřích omšelé mlékárny
visí cedulka: NA PRODEJ. Lidé listují v
inzerátech a stěhování národa na
okraj měst visí ve vzduchu.
M.
Svitáková, vedoucí odboru obchodu a služeb
na Praze 1:

"Na první pohled se skutečně zdá,
že všechny mlékárny a
čistírny z centra jednoduše zmizí.
Naštěstí soukromníci tohoto druhu a
hlavně majitelé domů, kteří jim
své prostory pronajímají, pomalu
zjišťují, že lidé o ně
mají zájem a že je uživí. Na Praze
1 máme už pět žádostí o
pekárnu a já doufám, že zdravý
rozum postupně oživí i prádelny.
Pochopitelně si nemyslím, že všechno
vyřeší trh. Zatím vycházíme
ze zákona o převodu vlastnictví státu
(aukce), který nedovoluje zrušení prodejny se
základními potravinami. Jimi ovšem
míní chléb, pečivo a mléko.
Tudíž místo masa a uzenin v Jungmannově
ulici budeme mít kancelářský
nábytek."

Kolik obchodů už v aukci změnilo
svou tvář?

"Většina. Od března se už konalo 120
aukcí a dále počítáme s 2 aukcemi o
9 obchodech týdně. Stále však
zůstává spousta zavřených a
nevyužitých skladů, což je důsledkem
nepružného řešení
majetko-právních vztahů. Pro leckoho
může být ovšem zpětné
získání domu danajským darem.  80%
střech v centru Prahy je v havarijním stavu a majitel
musí dům přinejmenším pojistit."

To zřejmě nebude zase takový
problém, protože ceny za pronájem jsou
někdy do nebes volající...

"Jistě, pronájem nebytového prostoru v centru
Prahy stojí 100 marek i více za metr
čtverečný měsíčně.
Pokud jsou získané peníze zpětně
investovány do domu, prosím. Je to stále
lepší než všechny obchody a služby
zrušit a nechat budovu chátrat, což se
stává a což nemůžeme nijak ovlivnit.
Alespoň ne do roku 1993, kdy by měl daňový
systém vlastníka přinutit, aby o dům
pečoval a aby si v něm držel obchod, který
bude pro zdejší obyvatele
užitečný."

MARTINA RIEBAUEROVÁ

NEJDE JENOM O PENÍZE
Polarizace v HSD - SMS

Do 3O. června měla být podle rozhodnutí
sjezdu podána žádost o lustrace
pracovníků sekretariátu Hnutí za
samosprávnou demokracii - Společnosti pro Moravu a
Slezsko. Žádost nebyla dodnes odeslána. Ani
revizní komise HSD - SMS není informována o
způsobu, jakým byly investovány peníze
hnutí. V předkládaných
finančních dokladech existují rozdíly ve
výši až 1,5 miliónu Kčs. Po sjezdu
bylo tiše anulováno usnesení, podle nehož
nesmí být funkcionář nebo pracovník
hnutí členem řídícího
grémia žádné akciové
společnosti. - To jsou jen některá z
obvinění, která zazněla v pátek v
Brně na první tiskové konferenci
"výkonného výboru," který se ustanovil
jako jakási vnitřní opozice v moravanském
hnutí.

Ani lustrace, ani ekonomické záležitosti se
už nedostaly na pořad jednání
"zemského sněmu"
(shromáždění okresních
předsedů) HSD - SMS, který se v sobotu bez
účasti zástupců tisku sešel v
Brně a kde se činnost výkonného
výboru projednávala. Sněm se 16 hlasy z 26
vyslovil pro podporu rezoluce, která konstatuje, že
výkonný výbor "vystoupením v tisku
poškodil hnutí." Nové, pobártovské
hnutí v čele s Janem Kryčerem tak bude mít
o něco komplikovanější pozici.

Skutečné kořeny všech sporů
však spočívají v době, kdy
předsedou společnosti byl zesnulý poslanec
Boleslav Bárta. Jeho autoritativní
prohlášení, že "finance jsou v
pořádku," kdysi stačilo, aby se již nic
nekontrolovalo. A po jeho politickém stylu, který
přece jen poněkud připomínal 19.
století, se některým
příznivcům HSD - SMS bude asi ještě
dlouho stýskat.

(fsch)

1. září - 12.50 hod. - hl

Otázka pro Jaroslava Rösslera, předsedu
Českomoravského odborového svazu
pracovníků ve školství:

V sobotu se sešla rada vašeho
odborového svazu s ministrem školství p.
Vopěnkou a jeho náměstky k jednání
o mzdách. Bylo to jednání
konstruktivní?

"Řekl bych že ano. Dohodli jsme se na způsobu,
jak rozdělit prostředky jež už k dispozici
jsou z první valorizace. V podstatě je to
šestnáct set korun na každého
pracovníka do konce roku určených pro
diferencované rozdělování ve formě
různých odměn. Nám šlo o to, aby se
nerozplynuly někde na školských
úřadech, ale aby se dostaly skutečně
až na školy. Dostanou.  Pokud jde o disproporce mezi
mzdami učitelů na Slovensku a v České
republice, i my odboráři jsme se o
zvýšení na Slovensku dozvěděli
až na poslední chvíli a byli jsme
překvapeni. My jsme se chystali jednat o druhé
valorizaci školského rozpočtu s vládou
teprve koncem září. Na tom se nic
nemění. A je třeba říct, že
se na toto jednání připravujeme ve
spolupráci s ministerstvem. V sobotu jsme se dohodli, že
my jako odbory zpracujeme podklady pro mzdovou část
vyrovnání, ministerstvo se soustředí na
finanční prostředky pro zabezpečení
provozu škol. Kromě toho půjdeme
společně, to jest ministr Vopěnka a já, za
premiérem Pithartem, abychom ho informovali o situaci a abychom
hledali způsob, jak dorovnat platy učitelů v
celé federaci na srovnatelnou úroveň.

(kva)

ještě ke slezské
problematice, příspěvek aktivisty Slezské
občnské iniciativy, ať máme taky
větší příspěvek
Slezana
POZNÁMKA,
NÁZOR NEBO PODOBNĚ
Dopis z Opavy

Prohlášení předsedy
Hnutí za samostatnou demokracii - Společnosti pro Moravu
a Slezsko JUDr.  Jana Kryčera, ve kterém podrobil
ostré kritice myšlenku české vlády
ustavit Slezsko jako samostatnou zemi s vlastním zemským
sněmem, vyvolalo ve Slezsku nepříjemné
překvapení, u některých
voličů tohoto hnutí pak pocit, že byli
podvedeni.

Není pravdou, jak se tvrdí, že
české Slezsko nemělo nikdy svou
samosprávu. Slezský zemský sněm zasedal v
Opavě. Císař Josef II. v roce 1782 dal spojit
Slezsko s Moravou v jeden správní celek,
řízený Moravskoslezským guberniem v
Brně. V Opavě pak nadále působil
zemský sněm, zvaný Slezský
veřejný konvent. Toto správní
opatření trvalo až do roku 1849, kdy se Slezsko
opětně osamostatnilo jako zvláštní
země, kterou zůstalo až do roku 1928 s
krátkou přestávkou v letech 1860 a 1861.  Motivem
spojení obou zemí v roce 1928 v Zemi moravskoslezskou
byly čistě národnostní důvody.
(Občané německé národnosti
měli tehdy ve Slezsku většinu.)
Přestože Opava byla tímto spojením velmi
poškozena, zůstalo v ní několik
zemských úřadů.

K záležitosti tzv. moravských
enkláv.  Ty náležely k politickým
úřadům a soudům ve Slezsku, platily tam i
daně, jen volily své poslance do zemského
sněmu moravského v Brně. Lid se však
cítil Slezany.

Slezsko není nikterak malou zemí.
Lucembursko představuje jen polovinu našeho Slezska.
Dvě spolkové země v sousedním Rakousku,
Burgenlandsko a Vorarlbersko jsou daleko menší
než Slezsko, to poslední dokonce o polovinu.
Hlavní město Voralberska Bregenz je zase o polovinu
menší než tamější
hospodářské centrum Dornbirn. Hlavním
městem případné Země slezské
má jednoznačně být historické
hlavní město Slezska - Opava. Ostrava, která je
asi ze tří čtvrtin na území
Slezska, by se stala hospodářským
střediskem této třetí historické
země české.

Je zavádějící operovat
s údajem ze sčítáním lidu,
že k "slezské" národnosti se
přihlásilo jen několik tisíc lidí.
S národností se nedá "kšeftovat".
Velcí Moravané - Palacký, Masaryk aj. - byli
Čechy. Palacný se asi nemýlil, když
prohlásil: "Jsem Čech rodu moravského". I my ve
Slezsku jsme Čechy rodu slezského.

Slezsko jako třetí historická
země česká je životaschopné.
Neví-li to Moravan a Brňan dr. Kryčer, pak by
neměl zasahovat do slezských
záležitostí.

Dr. Jaromír Kalus, Opava

Jednou větou

*
Na Čechyňské ulici v
Brně zahájí v pondělí
vyučování nově otevřené
reálné gymnázium, v jehož
třídách se budou - po čtyřiceti
letech - opět učit studenti klasickým
předmětům, mezi nimiž nebude chybět
latina.

TELEFONUJE ZPRAVODAJKA LN ZE ZÁHŘEBU
Co dokáže evropská
mise?

ZÁHŘEB (čić) - Od
čtyř hodin ráno útočili
včera srbští ozbrojenci na Daruvar,
středisko kulturního a
hospodářského života chorvatských
Čechů. Srbští extremisté,
vyzbrojení minomety z arzenálu jugoslávské
armády, 80 minut nepřetržitě
zasypávali granáty střed města a
civilní cíle. Poté zaútočily i
jejich pěší jednotky, ale chorvatská
policie a garda jejich snahy obsadit město odrazily.

Podle chorvatského rozhlasu bylo také
ostřelováno průmyslové město
Slavonski Brod, granáty dopadaly i na Pakrac a Osijek ve
Slavonii.  Relativní klid panoval ve Vukovaru, nadále
obklíčeném oddíly srbských
nacionalistů a armádou. Žádné
oběti nebyly zatím hlášeny.

MISE ES V BĚLEHRADĚ

Nizozemský ministr zahraničí
Hans van den Broek přiletěl v neděli odpoledne do
Bělehradu. Jménem Evropského
společenství má podepsat se všemi
znepřátelenými stranami dohodu o zastavení
palby a o vyslání pozorovatelů ES do
Chorvatska.
Van den Broekovu cestu umožnilo sobotní
prohlášení srbského ministra
zahraničí Vladimira Jovanoviće, který
přijal podmínky ES pro svolání
mírové konference.

Na vnitřní situaci však tento souhlas s
návrhem ES nic nezměnil.  Armáda se
snaží poskytnout srbským ozbrojencům co
nejvíce prostoru pro eventuální
vyjednávání a evropští
pozorovatelé (srbský vůdce Slobodan
Milošević žádá, aby to byly
civilní osoby) budou kontrolovat
příměří ne na hranicích
Chorvatska, nýbrž hluboko na chorvatském
území, kde se vedou boje. To automaticky staví
Chorvatsko do nerovnoprávné situace.

CHORVATSKO NEMOBILIZUJE

Po vypršení ultimáta v sobotu
chorvatská vláda uposlechla výzvy Západu a
nevyhlásila válku Srbsku a jugoslávské
armádě. Prohlásila je sice za agresory,
zahájila hospodářské a vojenské
sankce, ale nebyla vyhlášena úplná
mobilizace.
Patrně proto, že země
nemá dost zbraní.  Prezident Franjo Tudjman po
zasedání vlády v rozhlasovém interview
řekl, že Chorvatsko nevyhlásí
válku, protože by to nemělo pozitivní
mezinárodní ohlas. Vláda po
zasedání za zavřenými dveřmi
dále vyzvala předsednictvo Jugoslávie, aby
nařídilo federální armádě
ukončit bojové operace v Chorvatsku a stáhnout se
do kasáren. V rozhovoru pro chorvatskou televizi Tudjman
poukázal na nebezpečí, že při
příštím jednání o
budoucnosti Jugoslávie "se ti, kdo zahájili agresi v
Chorvatsku, pokusí udržet si území,
které okupuje jejich armáda".

LETADLO SE ZBRANĚMI

V sobotu vojenské stíhačky přinutily
dvě civilní letadla, rumunské a ugandské,
přistát na záhřebském
letišti. Civilním a policejním
orgánům nebylo dovoleno se k nim
přiblížit. Na policejní auto vojáci
stříleli.  Rumunské letadlo bylo
prohledáno a propuštěno, na palubě
ugandského boeingu bylo podle agentury Tanjug nalezeno l9 tun
zbraní včetně pušek, min a munice. Podle
prohlášení jugoslávského
ministerstva obrany letadlo mířilo do Slovinska,
zbraně však byly doprovázeny Kanaďanem
chorvatského původu Antonem Kikasem, který je
převzal v Jižní Africe. Vzdušný
prostor Chorvatska a Slovinska byl z rozhodnutí
federálních úřadů uzavřen pro
dopravu s výjimkou letiště v Dubrovniku.

OTEC A SYN jdou zaujmout bojové
postavení na kraji chorvatské vesnice Laslovo.
16letý Goran tvrdí, že je dost starý na
to, aby mohl bojovat za své Chorvatsko.

Foto ČTK/AP

POLEMIKA S MF DNES
Generálova reakce

VARŠAVA - Po Adamu Michnikovi zareagoval na
článek listu Mladá fronta Dnes z 3.srpna o
údajném sblížení
bývalého disidenta s bývalým
komunistickým prezidentem také Wojciech Jaruzelski.
Generál v sobotním vydání deníku
Trybuna polemizuje s tvrzením, že "Jaruzelski nikdy
nebyl komunistou". Potvrzuje, že komunistou byl, a k
tvrzení, že "Jaruzelski vždy
zůstával litevským aristokratem",
podotýká, že v Litvě pobýval jako
utečenec před deportací na Sibiř.
Můj šlechtický původ se má k
aristokracii tak jako torpédový člun ke
křižníku, přirovnává
generál.  O nízké věrohodnosti
informací MF Dnes podle generála
svědčí také jeho údajný
výrok, že "Michnik napomohl Lechovi
Wałęovi k získání
prezidentského úřadu", neboť je
všeobecně známo, že Adam Michnik
mnohokrát veřejně vyjadřoval své
výhrady vůči Wałęově
kandidatuře. W.Jaruzelski poukazuje na senzacechtivost a snahu
zesměšnit fakt, že se setkali dva lidé,
kteří kdysi byli
zapřísáhlými nepřáteli a
dnes ve svobodném ovzduší
dokáží rozmlouvat.

PŘEDVOLEBNÍ POLSKO
Hraje se o hodně

Bouřlivá rozprava o drastických škrtech
ve státním rozpočtu na letošní rok
v Sejmu, při níž visel osud vlády na
vlásku, znovu potvrdila, že kampaň před
parlamentními volbami 27. října bude vedena
přinejmenším stejně ostrým
způsobem jako loňská kampaň před
volbami prezidentskými. Je to dáno
především tím, že politické
a sociální ovzduší v zemi se od prosince
výrazně zhoršilo a získat souhlas
většiny společnosti s prováděnou
politikou je stále
obtížnější, jak to mimo jiné
dokládají pravidelně
zveřejňované průzkumy
veřejného mínění.

Odvolat vládu Jana Krzystofa Bieleckého se pokusila
již na začátku léta skupina poslanců
reprezentujících zájmy rolnického venkova,
nespokojeného s liberalizací cen
zemědělských produktů. Nepodařilo se
jí to tehdy, protože několik
měsíců před ohlášenými
parlamentními volbami nechtěl nikdo na sebe vzít
vládní odpovědnost. Ani tentokrát nebyl
návrh na vyjádření nedůvěry
vládě, s nímž vystoupila ve čtvrtek
v sejmové rozpravě poslankyně za Stranu
práce Wieslawa Ziolkowská, zcela důsledný.
Požadovala totiž, aby Sejm vládu odvolal a
současně pověřil její členy,
aby až do voleb 27. října plnili své
dosavadní povinnosti.  Odvolání mělo
být tedy spíše jakýmsi
veřejným pokáráním či
důtkou vládě především za
její neuspokojivou hospodářskou politiku. Na to
reagoval premiér Bielecki v pátek tak, že
nabídl demisi své vlády.

O tom, že to nebyla okamžitá reakce na
vzniklou situaci, ale jedna z možných
odpovědí, o níž vláda
uvažovala předem a kterou projednala s Lechem
Wałęou, svědčí i neobvyklá
prezidentova přítomnost v budově Sejmu, do
které už pět měsíců
nevkročil, protože je s dolní sněmovnou na
válečné noze. Nabídka demise byl tah
odvážný až riskantní,
zvětšoval totiž možnost politické
destabilizace poměrů. Není také
jasné, zda motivy premiéra a prezidenta byly zcela
totožné. Premiér, politický liberál
a rezolutní stoupenec tržní ekonomiky,
chtěl vyhrocením situace postavit Sejm před
volbu, která připouštěla jen dvě
odpovědi: buď potvrzení
nynější vády,
případně s
rozšířenými pravomocemi, nebo její
odmítnutí se vším, co by to pro zemi dva
měsíce před volbami znamenalo.  Prezident,
jemuž jsou připisovány autoritativní
sklony a který už několikrát hrozil
parlamentu rozehnáním, mohl ve vyhrocení situace
vidět navíc i příležitost k
rozpuštění Sejmu, k čemuž ho
část jeho nejbližších poradců
zatím bezvýsledně přemlouvala.

Prozatímní výsledek
měření sil mezi výkonnou a
zákonodárnou mocí už známe. Sejm
silnou většinou nepřijal premiérem
nabízenou demisi, ale současně těsnou
většinou osmi hlasů odmítl přiznat
vládě mimořádné pravomoci.
Události se svým způsobem vrátily do
výchozího bodu: vláda
zůstává, ale zůstává i
problém rozpočtu, který je nutno
řešit. Státní pokladna je totiž
prázdná a s tím se nedá nic dělat.
Stav státní pokladny je jedna věc,
příčiny tohoto stavu, tj. vládní
hospodářská politika, je věc druhá.
Dodejme pro úplnost, že vláda musela novelizovat
zákon o státním rozpočtu na
letošní rok proto, že
předpokládané příjmy ve
výši 289 biliónů zlotých budou o 62
biliónů menší. Tato skutečnost
nutí vládu, aby snížila výdaje, a
to z 293 na 251 biliónu zlotých. Proto navrhuje
drastické škrty ve státních
výdajích na školství (31%),
národní obranu (18%), veřejnou bezpečnost
(13%) atd.

Co bude dál? Kdyby byl Sejm v sobotu odhlasoval
vládě mimořádné pravomoci, tedy
kdyby jí byl dal právo přijímat
dekrety-zákony, problém novelizace zákona o
státním rozpočtu by byl automaticky
vyřešen. Protože se tak nestalo, bude muset
vláda předložit Sejmu nový návrh
novelizace zákona. Ve chvíli, kdy píšeme
tuto poznámku, ještě nevíme, jaké
změny budou v původním návrhu provedeny,
pokud vůbec mohou být provedeny, protože
nové zdroje příjmů nelze jen tak
přes noc vyčarovat. Včera večer o nich
měla vláda jednat.

Jinak řečeno, problém
zůstává v plné šíři i
se všemi možnými politickými opcemi
včetně rozpuštění parlamentu
prezidentem pod záminkou, že svým postojem
znemožňuje činost vlády.
Odpověď na otázku, která z eventualit
nakonec převáží, není
snadná, protože polská politická
scéna není konsolidovaná a
dělící čára mezi
jednotlivými stranami, pokud jde o postoj k takovým
klíčovým otázkám, jako je
tržní ekonomika, parlamentní demokracie či
prezidentský režim, universalismus či
nacionalismus, se většinou
nepřekrývají. Tvoření
pevných koalicí je za těchto podmínek
nesnadné.

Zatím lze však říci, že
nový polský politický establishment se
přes všechny zmíněné slabosti a
úskalí dokázal vyvarovat krajních
řešení.  Platí to i o sobotním
hlasování v Sejmu, kde scházelo jen málo
(osm hlasů), aby krize byla uspokojivě
zažehnána a základní stabilita do voleb
zachována. Je možné, že Bieleckého
vláda, která před dvěma
měsíci neustoupila nátlaku
Wałęových politických poradců a
nepožádala Sejm o mimořádné
prvomoci, čímž jednoznačně
prokázala, že jí záleží na
parlamentní demokracii, provede v novém návrhu
zákona o státním rozpočtu takové
změny, že umožní Sejmu, aby bez
ztráty tváře revidoval své sobotní
stanovisko a vládě přiznal časově
omezené právo vládnout v
hospodářské oblasti pomocí dekretů.

~DUŠAN PROVAZNÍK

~ V Rumunsku se dále rozšiřuje
epidemie cholery,
která vypukla v polovině srpna v
dunajské deltě. V sobotu bylo oznámeno, že
pět případů onemocnění je
již zaznamenáno také v Konstanci na
černomořském pobřeží.

~ Koncert s názvem Hlas svobody se
chystá na Rudém náměstí.
Jak
oznámil britský nedělník News of the
World, mezi účinkujícími by měli
být zpěváci Paul McCartney a Sting a skupiny The
Rolling Stones a U2. S myšlenkou koncert
uspořádat přišel zpěvák
skupiny The Rolling Stones Mick Jagger.

~ Osm let po sestřelení
jihokorejského dopravního letadla
sovětskými stíhačkami
měli
pozůstalí po cestujících poprvé
možnost navštívit místo
neštěstí.  Pietní
shromáždění za účasti 94
Korejců se konalo na sovětské lodi v
blízkosti ostrova Monoron západně od Sachalinu.

~ Pět západních turistů
bylo v pátek večer uneseno
v horách
poblíž městečka Karliova ve
východní části Turecka. K činu se
zatím nikdo nepřihlásil, je však
důvodné podezření, že únos
provedli kurdští separatisté.

~ Libanon a Sýrie podepsaly včera
smlouvu o bezpečnosti,
v níž se mimo
jiné zavázaly si vzájemně pomáhat
při odrážení útoků
třetích stran.  Podle syrského ministra obrany
Mustafá Tlase dává smlouva jeho zemi právo
reagovat vojensky na jakýkoli izraelský útok
proti Libanonu.

~ Delegace Japonska a KLDR v sobotu zahájily
čtvrté kolo rozhovorů o normalizaci vztahů.
Sporný případ japonské ženy,
která byla údajně před 13 lety unesena
severokorejskými agenty, kvůli němuž byla
jednání přerušena, bylo rozhodnuto
řešit později a mimo rámec těchto
rozhovorů.

~ Pákistán má dnes k dispozici
dostatečné know-how, aby mohl vyrobit jadernou
zbraň.
Prohlásila to na setkání s
novináři bývalá předsedkyně
pákistánské vlády Bénazír
Bhuttová. Uvedla dále, že prezident Ghulám
Ishák Chán měl jaderný program plně
pod kontrolou a snažil se jej před ní v
době její vlády utajit.

~ Masový protestní pochod za
lepší zdravotní péči,
vzdělání a za dodržování
občanských práv
se konal v sobotu ve
Washingtonu. Podle policejních odhadů se ho
zúčastnilo kolem 250 000 lidí. Zástupci
odborové ústředny AFL-CIO oznámili dokonce
325 000.

PRÁCE V NĚMECKU
Na noc domů

BONN - Občané ČSFR,
kteří každodenně
dojíždějí za prací do
Německa, smějí být na jeho
území pouze zaměstnáni, praví se v
tiskovém prohlášení šéfa
zemského pracovního úřadu v
severním Bavorsku Richarda Wanky.

Kdo si v severním Bavorsku pronajímá
ubytování, ztrácí svůj status
pracovníka přicházejícího
každodenně za prací a pracovní
povolení mu bude zrušeno, uvádí
vyhláška. Konstatuje dále, že
pracovní a platové podmínky pro pracovníky
z ČSFR nemohou být méně
výhodné než pro srovnatelné
německé pracovníky a odměna musí
odpovídat nejméně
příslušným sazebníkům.

IRÁK - KUVAJT
OSN vyšetřuje

KUVAJT - Mírové síly OSN v sobotu sestavily
tým odborníků na vyšetření
údajného přistání
iráckých vojáků na kuvajtském
ostrově Búbiján. Kuvajtské orgány
uvedly, že minulou středu bylo během této
"největší vojenské akce od
skončení války v Perském zálivu"
zatčeno 46 vojáků.

USA, Velká Británie a OSN předaly Iráku
protest. Irácká strana však vpád
svých jednotek na území ostrova nadále
popírá. Rada bezpečnosti OSN v pátek
pověřila svého předsedu, aby varoval
iráckou stranu před opakováním
podobného incidentu.

Do Bagdádu v sobotu přicestovala již
třetí skupina odborníků OSN na inspekci
iráckých chemických zbraní a
přípravu jejich likvidace v souladu s dohodnutými
podmínkami příměří. Skupina
zůstane v Iráku zhruba týden.

SMLOUVA SRN-POLSKO
Proti a pro

BONN - K odložení ratifikace dvoustranné
smlouvy mezi Polskem a Německem vyzval v sobotu předseda
Svazu vyhnanců Herbert Czaja. Na
shromáždění aktivistů této
organizace odsunutých Němců ostře
kritizoval východní politiku spolkové
vlády. Poláci a Němci by si měli
udělat přestávku na rozmyšlenou
před ratifikací smlouvy, která "obsahuje
zásadní mezery, nesrovnalosti a chyby", doporučil
Czaja.

Předseda skupiny Vyhnanci a uprchlíci v
poslanecké frakci CDU/CSU v německém parlamentu
Hartmut Koschyk na Czajův projev reagoval
prohlášením, že
polsko-německá smlouva je východiskem k
partnerskému rozvoji vztahů obou národů. Jen
pozitivní vývoj vztahů k Polsku a ostatním
východním sousedům otevírá
politický prostor pro uskutečnění
oprávněných snah Němců
vyhnaných z vlasti a jejich potomků, řekl
dále Koschyk.

BOJE POKRAČUJÍ ~ POKUS
MISE ES VYJEDNAT DOHODU O ZASTAVENÍ PALBY
Střelba na
záhřebském letišti

BĚLEHRAD - Jednotky jugoslávské
armády a chorvatských sil svedly v sobotu bitvu o
záhřebské letiště, které
bylo uzavřeno poté, co se
příslušníci federálního
vojenského letectva zmocnili dvou letadel - rumunského a
ugandského, jež přinutili přistát v
Záhřebu.

Na palubě ugandského letounu Boeing 707 bylo podle
agentury Tanjug zabaveno l9 tun zbraní, včetně
pušek, min a munice. Rumunské letadlo Tu-154 bylo
později propuštěno. Ministerstvo obrany
Jugoslávie zveřejnilo prohlášení,
podle něhož mělo ugandské letadlo
namířeno do sousedního Slovinska, zbraně
však byly doprovázeny Kanaďanem
chorvatského původu Antonem Kikasem, který je
převzal v Jižní Africe.  Slovinská
tisková agentura SNA sdělila, že v sobotu bylo
uzavřeno i mezinárodní letiště v
Lublani. Vzdušný prostor Chorvatska a Slovinska byl z
rozhodnutí federálních úřadů
uzavřen pro dopravu s výjimkou letiště v
Dubrovníku.

ÚSTUPEK, NEBO
LAVÍROVÁNÍ SRBSKA?

V Bělehradě byl včera
očekáván nizozemský ministr
zahraničních věcí Hans van den Broek,
který by měl jménem Evropských
společenství podepsat se všemi republikami a
znepřátelenými stranami dohodu o zastavení
palby a o vyslání pozorovatelů ES do Chorvatska.
Van den Broekovu cestu umožnilo sobotní
prohlášení srbského ministra
zahraničí Vladimira Jovanoviće, který
akceptoval podmínky ES pro svolání
mírové konference.
Ta by se při
dodržení zmíněných podmínek
měla sejít co nejdříve,
pravděpodobně v Haagu. Pozorovatelé nyní
zvažují, zda Srbsko učinilo zásadní
ústupek, aby neztratilo tvář před
mezinárodním společenstvím a nedostalo se
do izolace, nebo zda jen lavíruje. Jovanović
zároveň velmi rozhodně nesouhlasil s
vysláním vojenských pozorovatelů ES a
kritizoval názor, že za stupňování
bojů nesou odpovědnost Srbové z Chorvatska a
federální armáda.

OSTŘELOVÁNÍ
MĚST

Poprvé od začátku konfliktu bylo včera
podle chorvatského rozhlasu ostřelováno
průmyslové město Slavonski Brod na levém
břehu řeky Sávy, asi na půli cesty ze
Záhřebu do Bělehradu. Rakety dopadly také
na města Daruvar a Pakrac ve Slavonii a na hlavní
město této oblasti Osijek.  Relativní klid
panoval naopak ve Vukovaru, nadále
obklíčeném oddíly srbských
nacionalistů a armádou. Ke srážkám
došlo podle chorvatských zdrojů také ve
městech Gospic a Banija v Dalmácii.
Žádné oběti nebyly zatím
hlášeny.

Chorvatská vláda v sobotu
oznámila, že republika se připravuje na
další boje, nicméně nevyhlásila
všeobecnou mobilizaci a formální válku
Srbsku.
Prezident Franjo Tudjman po zasedání
vlády v rozhlasovém interview řekl, že
Chorvatsko nevyhlásí nyní válku,
protože by to nemělo pozitivní
mezinárodní ohlas. Vláda po
zasedání za zavřenými dveřmi
dále vyzvala předsednictvo Jugoslávie, aby
nařídilo federální armádě
ukončit bojové operace v Chorvatsku a stáhnout se
do kasáren. V rozhovoru pro chorvatskou televizi Tudjman
poukázal na nebezpečí, že při
příštím jednání o
budoucnosti Jugoslávie "se ti, kdo zahájili agresi v
Chorvatsku, pokusí udržet si území,
které okupuje jejich armáda".

Doporučeně
PRO NEROZHODNÉ
CO SI ČLOVĚK
NEUDĚLÁ...

Někdy po listopadu 1989 se v plánech edice tehdy
Československého, dnes Českého
filmového ústavu objevila také monografie
herečky Jany Brejchové (nar.1940). Leč jak
nápad přišel, tak také vzal za své
- snad z nedostatku peněz. A tak si teď
loňské životní jubileum naší
patrně jediné skutečné filmové star
poválečné éry můžeme
připomenout jen prostřednictvím "maxiinterview"
JANY KLUSÁKOVÉ, které pod názvem TO JE
JANA BREJCHOVÁ vydala agilní firma Primus.
Samozřejmě analytickou studii tyto "rozhovory 1989-90"
nahradit nemohou, dluh tedy stále zůstává,
nicméně žensky všetečné
dotazování Klusákové a
vzácně střízlivé
sebehodnocení Brejchové jsou
přinejmenším zajímavou četbou, v
níž to tu a tam blýskne i zajímavým
námětem k dalším úvahám
(např. pokud jde o vztah herečky ke třem
"jejím" režisérům:
J.Krejčíkovi, E.Schormovi a J.Svobodovi). Holt, co si
člověk sám neudělá...

(luk)

Slavnost na vsi

Pouhých sedmatřicet let života
vymezil osud originálnímu a neúnavnému
filmaři, scenáristovi a režisérovi Elo
Havettovi.  Nicméně snímky, které po
něm zůstaly (a jež také postihlo
umělé "zapomnění"
příznačné pro tvorbu konce
šedesátých let), by vydaly na několik
nezmarněných lidských životů.
Patří k nim i Havettův hraný debut z
přelomu let 1968/9 SLÁVNOSŤ V BOTANICKEJ
ZÁHRADE, něžná komedie o poklidné
venkovské idyle, do níž vtrhne
svérázný světoběžník
s vizí uskutečnitelného zázraku...Dnes
večer, v rámci užitečného cyklu
Česká a slovenská filmová tvorba,
absolvuje na programu F1 televizní premiéru
-šestnáct let po autorově smrti.

(spa)

KV'ART V (G)D

Karlovarská skupina výtvarníků Kv'art
vznikala v druhé polovině 80. let,
formálně se ustavila v r. 1989. Na výstavě
ve smíchovské Galerii d se setkalo osm
členů Kv'artu: čtyři
výtvarníci, dva fotografové a dva architekti.
Kromě generačního spojení
(čtyřicátníci stejně jako
členové skupiny 12/15, jejíž
výstava ještě trvá v Městské
knihovně) je všem umělcům skupiny
společná schopnost a chuť přesahovat
jediný vymezený obor. Architekti Petr Mráz a
Antonín Polony se představují
dřevěnými objekty - Mráz je
považuje za určitý druh osobní hygieny a
relaxaci ze své pracovní tenze. Keramik Václav
Balšán vystavuje malby, fotograf Bořivoj
Hořínek kresebné záznamy svých
konceptuálních pokusů s prskavkami.
Ziluzívněním prostoru kombinací
plošných i trojrozměrných
útvarů se zabývají (každý
subjektivním pohledem) František Steker a Pavel Knapek.
Modré fotografie "přírodní geometrie"
Zdeňka Halámka expozici víceméně
doplňují. Jednotnost názoru Kv'artu na prostor
narušují živé abstraktní krajiny
nadaného Jana Samce. Kv'artu na pražské
půdě konkurují známá jména
mnoha jiných umělců, ale nemyslím,
že se Karlovarští dají zcela
zastínit. Výstava bude otevřena do 22.
září.

(lin)

Havlíčku, Havle
Zpráva o slavení v
Čechách

Bože dej mi, abych byl pilným, aby ze
mne

někdy Češi měli
radost

Tento přímluv píše
sám sobě v zimě r.1846 Karel
Havlíček Borovský. Svou pilností se
však mnohým příliš
nezavděčil.

Za života jej neměli rádi
radikálové zprava ani zleva. Bral lidem
vžité iluze způsobem, že mnozí byli
vyděšeni. Jeho dílo začalo ve
větší míře vycházet
až po smrti a stejně tak první
havlíčkovské oslavy - veřejné gesto
národa hlásícího se k autorovi- se
datují rokem 1862.  Naprosto zakázán byl v
době německé okupace, ulice nesoucí jeho
jméno se přejmenovaly, knihy se nevydávaly.

S čistým štítem causu
Havlíček nenechali ani vykladači a
mystifikátoři literárních dějin za
vlády komunismu. S jeho politickými názory se
naprosto nedalo souhlasit, takže pro školáky
Havlíčka raději oklestili jen na
básníka - satirika, rýpala a
čeřiče vody "zpuchřelého
mocnářství" a v neposlední
řadě mučedníka se
sentimentálně plačtivým nádechem,
které v sobě toto slovo nese.

Hned tři významná výročí
Velkého rodáka /170 let od narození, 140 od
deportace do Brixenu a 135 od úmrtí/ si v sobotu
připomínala Borová na Vysočině.
Poradce premiéra ČR Petra Pitharta dr. Alexandr Stich ve
svém projevu zařadil Havlíčka po bok
Masarykovi a Palackému a upozornil
především na jeho novinářskou
činnost. Aktuálně vyzněl na
náměstíčku především
Havlíčkův článek z
Pražských novin r.1846, otištěný v
Pamětním listě, který při pohledu
na kdysi krásnou, ale nyní oprýskanou budovu
budovu školy a smutné barvy omítek naproti
řečnické tribuně leccos naznačoval
: "Obec má být pro pohodlí, pro zisk všch.
Jednotlivému občanu musí záležeti,
aby se s jměním obce moudře hospodařilo.
...Šlechtiti a zvelebovati obec může
každý, byť i sebenepatrný
člověk."  Místní
požárníci během projevu raději
odešli "na jedno"...

Punc světovosti dala slavnosti
návštěva zástupců z
městského úřadu z Brixenu. Zástupce
starosty přednesl krátkou zdravici. Oznámil,
že Brixen cítí prostřednictvím
Havlíčka provázanost s českou
kulturní tradicí. Odpoledne ženy zpívaly,
mládež hrála divadlo, děti tančily.
Večer skončil v Sokolovně. Češi
měli radost.

(kp)

ČESKÝ STRUKTURALISMUS L.P. 1991 ~
UDÁLOST ROKU NA DOBŘÍŠI
Křižovatky smyslu

Dnes začíná v
dobříšském zámku konference
nazvaná
Pražská
strukturalistická škola, historie a perspektivy
.
Připsána je stému výročí
narození Jana Mukařovského,
literárního vědce a estetika
světového významu. Konference
pořádaná Ústavem pro českou a
světovou literaturu ČSAV, FF UK a Obcí
spisovatelů za přispění
Českého literárního fondu potrvá do
středy, od čtvrtka do soboty se bude na podobná
témata rokovat v Bratislavě. MILAN JANKOVIČ,
člen přípravného výboru
dobříšského setkání,
známý literární historik a teoretik,
patří k nejpovolanějším
znalcům českého strukturalismu.

~
V Čechách se často
tážeme po vlastním, jedinečném
přínosu světové kultuře. Byl
pražský strukturalismus takovým
národním vkladem? Anebo se v Čechách mezi
válkami pouze šťastně protly cizí
vlivy?

Naše postavení ve střední Evropě
samozřejmě spolupůsobilo i v
počátcích Pražského
lingvistického kroužku (PLK). V
případě Mukařovského šlo o
prolnutí různých proudů a tendencí,
které dokázal integrovat a završit: byl romanista
a jeho první práce mají zřetelný
kontext evropský, západní, ovlivnily ho
psychologické, duchovědné koncepce.  První
jeho velká práce se kupř. hlásí k
Bremondovi. Když ji ale v roce 1927
přednášel na půdě PLK (šlo o
Motorické dění v poezii), dostal se již s
původní metodou do sporu a práci sám ani
nevydal. Zde už začíná být
zřejmý vliv východní, vklad ruského
formalismu. Nešlo o pouhé převzetí.
Mukařovský navazuje na český formalismus,
na linii herbartovskou, zichovskou, na jejich "sémantiku
tvaru". Náš přínos se tedy nedá
přehlédnout. V dotyku s podněty odjinud
vykrystalizoval u Mukařovského v průběhu
třicátých let obrat ke znakovému
pojetí umění, k semiotice. Tehdy také
zabudoval do svého pohledu na umění determinaci
sociální - a udělal to takovým
způsobem, který byl schopen uhájit autonomii
uměleckého činu. A zároveň
už v té polovině 30. let se
Mukařovský orientoval i k antropologickému
významu díla, zabýval se hlubinnými
silami, které tvůrčí čin
formují. Čtyřicátá léta
znamenají další plodnou inspiraci:
fenomenologickou. To, že se český strukturalismus
znova stal křižovatkou strukturního
myšlení s podněty dalšími,
že se neuzavřel ani otázkám
filozofickým, bylo jeho velké
štěstí. Tehdy také zpochybnil
Mukařovský do té doby poměrně
jednoduché uvažování o
uměleckém znaku, neboť vzal do úvahy i
síly, které počítají s
náhodou na straně tvůrce a (což je
zvláště podstatné) vnímatele. Tento
krok otevřel Mukařovského učení
později v sedmdesátých letech
zájmovému poli recepční estetiky,
kostnické školy.  ~
Jen co Praha vyslala
inspirativní signál světu, bylo doma volné
bádání potlačeno. Ve světě
už se dnes strukturalismus přehodnocuje, u nás
mohl zatím jen těžko být
vstřebán. Dobříšská
konference konfrontuje naše a zahraniční
vědce - může i dnes od nás vzejít
světu nějaký podstatný podnět, nebo
se budeme jen učit... a učit a učit?

Pro nás je nesmírně významné,
že souvislost nebyla přetržena absolutně.
Od šedesátých let se v Čechách
zřetelně formuje pokračování
původního pražského strukturalismu. Rok
1968 ovšem znovu všechno přerval, museli jsme se
scházet soukromě, avšak myšlení
šlo dál. Jiná věc je, že
mladší kolegové jsou dnes v situaci, která
je především nutí vyrovnat se s post- a
neostrukturalismem, s dekonstrukcí. Přitom k
vyčerpání původního podnětu
nedošlo přirozenou cestou. To znamená, že
co my si potřebujeme dnes domyslet, doříct, to je
oproti Evropě zpožděno. Pro nás, kdo jsme
v Mukařovského podnětu pokračovali, je
dnes velkým úkolem prostě dodělat, co jsme
začali. Nepodlehnout panice, nezačít
přeskakovat příkopy. Hlavním smyslem
konference je zjistit, zda naše zpoždění
není případně zisk. Protože my
můžeme ze starých východisek
přijít s novými otázkami: prožili
jsme za posledních dvacet, třicet,
čtyřicet let "svůj" strukturalismus v
úplně jiné situaci. Nebyl už jen
specielní naukou, po roce 1968 splynul s
neoficiální kulturou, s
přesvědčením, že rozlišovat,
myslet, tvořit je životně
důležitý protiklad fráze a
ideologického násilí. Máme tedy v
sobě prožitek, s nímž se k
ústřednímu tázání po
autonomii uměleckého díla můžeme
vracet znovu a jinak.

~
Ať už se struktrualismus posunul u
nás i ve světě za půl století
kamkoli, jeho základ, dynamické pojetí
díla jako souhry vztahů, funkcí a sil
zůstává. To nám mj. nabízí i
možnost přistupovat k literatuře neideologicky.
Nemyslíte si, že právě tato
přednost ubere dnes strukturalistické inspiraci na
popularitě i vlivu?  Mukařovský provedl roku 1948
neslavnou konverzi - i proto může ulpět na
strukturalismu znamení čehosi ideologicky
nevhodného.

Odpověď spočívá v moudrosti a
nemoudrosti toho, kdo přijímá. Nelze vůbec
diskutovat o tom, že u Mukařovského šlo po
určitou dobu o zřeknutí se vlastního
díla a že to nelze hodnotit jinak než
záporně. Musíme však zvažovat, zda
to, co učinil proti sobě, jeho dílo opravdu
znehodnotilo.  Já se domnívám, že ne. Ale
to nechme stranou, to asi chce také lidskou zkušenost,
abychom se s tím vyrovnali. A zda strukturalismus dnes
diskvalifikuje důraz na (byť
sebedynamičtěji pojatou) autonomii umění?
Během dvaceti let vystupňované totality
šly u nás do popředí otázky pravdy
a etiky, důslednosti lidského chování. K
Mukařovského odkazu však nakonec dojde
každý, jehož pohled na umělecké
dílo se stane dostatečně diferencovaným.
Smysl uměleckého díla není idea,
která by byla napsána někde na konci před
tiráží, není to něco, s
čím mám či nemám souhlasit.  Od
jisté fáze svého setkávání s
literaturou už nevystačíme s
"globálním smyslem". Ten není možný
bez svého rozrůznění, bez našich
nástrojů k němu, bez svého
uskutečňování v procesu recepce
díla. Pravda, etika - ano. Ale to, co tam má
dělat krása, to je bohatství smyslu. A to
bohatství samozřejmě potřebujeme.
Uprostřed války se jeden francouzský
novinář ptal H. Matisse, zda mu není
trapné, že maluje v době tolikerého
utrpení líbezné pohledy ze svého pokoje na
stromy v zahrádce. Matisse mu řekl: Válka
skončí a lidé budou potřebovat
krásu. V tomhle přesahu smyslu
nabízeného
přes
očekávaný
je, řekl bych,
smysl tvůrčího činu vůbec.

PAVEL JANÁČEK

MAMZELLE NITOUCHE zahájila druhou
část cyklu představení
Středočeského divadla v Maltézské
zahradě v Praze. Klasickou operetu v režii HANY
BUREŠOVÉ můžete navštívit
ještě dnes a zítra; začátky
představení v 19.30 hod. Na snímku D.
HOMOLOVÁ a J. WOHANKA.

Foto Oldřich Pernica

CO NAPADÁ
PÍSNIČKÁŘE
NA SVOJŠICE!

Tak už je to zase tady, v sobotu se ve
Svojšicích koná Letorost.  Je to
největší z festivalů, kterých se
zúčastňuji, amfiteátr pojme snad deset
tisíc lidí. Poprvé jsem tam vystoupil v
osmdesátém pátém krátce
poté, co jsme se rozešli s Jiřím
Dědečkem. Pořadatelé kvůli
mně dokonce odkudsi dovlekli klavír a udělali se
mnou rozhovor až do rozhlasu...

Pak jsem se tam objevoval snad každé
září a protože jsem nejezdil na Portu,
udivovalo mě, jak na mě křičeli to
masové "umíí!" Ale proč by ne,
říkal jsem si, kdo umí, ten umí, že
jo. A bylo mi jedno, že takhle volali na
každého... V osmdesátém
devátém jsem hrál časně odpoledne v
Litoměřicích a tam mne za písničky
pochválil disident Mikoláš Chadima, v
podvečer jsem zazpíval ve Svojšicích a tam
mne za ty samé ocenil redaktor komunistické Tvorby
Zdenko Pavelka. Až jsem si říkal, jestli
něco nedělám špatně. Zkrátka
do loňska Svojšice - samá chvála.

Loni mi však "kamarádi" dali
jasně pocítit, že nastaly nové
časy.  Říkal jsem si - dost politiky a víc
hudby a poezie - a pozval dva spoluhráče,
Františka Jančeho a Vlastislava Matouška.
Celé odpoledne se v amfiteátru nic
mimořádného nestalo.
Písničkáři s kytarami hráli, davy
poslouchaly, někdo pojídal klobásu, jiný
práskal bičem a prohlížel si svůj
klobouk s liščím ohonem. Pohoda. Pak jsme se na
pódiu zjevili my ve složení elektrická
kytara, basa a klávesy. Publikum znervóznělo.
Když jsem po třetí skladbě
představil Františka jako "populárního
pražského folkaře" a on zadul metalové
sólíčko a zapěl svou píseň o
hadovi, který se sežral sám, asi polovina
přítomných začala pískat.
Žádné "umíí", ale poctivé
"fuíí", jako na hokeji. Naštěstí
nás Petr Benesch tak dobře ozvučil, že
jsme vydrželi až do konce a zahráli
ještě další dvě
písničky. Pískot sílil, ale mikrofon je
mocná zbraň a možná jsem i já na
chvilku podlehl onomu zoufalému názoru, že
jakákoli reakce publika je lepší než
žádná. Myslel jsem na Oldřicha Janotu,
který před časem začal v
amfiteátrech uskutečňovat své
minimalistické sny. Ačkoli hrál stejně
skvěle, někdy byly ovace, jindy chlad,
případně skandál. Ptal jsem se ho, jak to
psychicky zvládá, a on odpověděl: "Jako
když artista nebo vrhač nožů
předvádí své číslo.
Nemůže myslet na to, jestli má
úspěch u lidí, ale jen na číslo
samo, aby ho provedl dokonale." Ve Svojšicích jsem se o
to snažil i já, ale pištci mě
pořád rozptylovali.  Když jsme slezli z
jeviště, kolegové nás plácali po
zádech a pak i noviny pěly chválu, jenže
mně to bylo líto. Já vás mám,
kamarádi, rád a tohle se mi stalo v mých
osmatřiceti letech poprvé!  Michal
Konečný, hlavní dramaturg Letorostu, nás
letos pozval zas.  Rád bych ten loňský debakl
nějak napravil, tak jsme s Františkem Jančem a s
Honzou Jeřábkem nacvičili blok ve stylu country.
Už mám i novou usárnu, Honza splašil tele,
jen Franta nemůže sehnat kanady číslo
padesát dva.

JAN BURIAN

LITERÁRNÍ SLOUPEK
Umění nerozumět

Čtu si teď v souboru
literárních statí Ferdinanda Peroutky,
který vyšel v roce 1939 a nese název Osobnost,
chaos a zlozvyky. Občas se nad tou četbou velmi
dobře bavím, třeba když si
přečtu takovouhle pasáž:
"Zakládám si na tom, že jsem pochopil
problém německých reparací, což je
snad nejobtížnější a
nejzmotanější problém posledních
desíti let.  Musím se však přiznati,
že v Seifertových básních nechápu
vždy úplně, jak jedna věta
patří k druhé, proč je tu najednou ten
obraz a ne nějaký jiný, proč z
čista jasna se objeví nějaká baletka,
která v železných větvích hraje na
kytaru."

