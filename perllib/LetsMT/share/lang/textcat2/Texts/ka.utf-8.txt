
   ზვიად გამსახურდიას საზოგადოება ნიდერლანდებში
   ჟურნალი "გუშაგი",საფრანგეთი
   
   ქალბატონებო და ბატონებო, მეგობრებო, "დედა ენა" გიწვევთ გამოაქვეყნოთ თქვენი
   ლიტერატურულ-პუბლიცისტური ნაწარმოებები, მოგონებები, ემიგრანტი ბავშვების
   შემოქმედება ჩვენს ჟურნალში. გამოგვიგზავნეთ თქვენი მასალები ელექტრონული
   ფოსტით
   რედაქციის მისამართზე.


   
   

   


   საქართველოს ტექნიკური უნივერსიტეტის გაზეთ "სამანის" რედაქტორს, ბ-ნ გიორგი
   ანდრიაძეს


   გვიან მივიღე თქვენი წერილი და ამიტომაც დამიგვიანდა პასუხი. ფრიად კმაყოფილი
   ვარ, ვინაიდან ვხედავ, რომ დღეს ჩვენს ახალგაზრდობაში მაინც არის ჯანსაღი
   ძალები, რომლებსაც სერიოზულად აფიქრებთ ჩვენი ერისა და ქვეყნის მომავალი.
   წავიკითხე თქვენი გაზეთის ორი ნომერი (ივნისისა და ოქტომბრისა), და მართალი
   გითხრათ, გული ჩამწყდა. საერთო შთაბეჭდილება ასეთია: ჩვენი ახალგაზრდობა
   დღეს არის უმწყემსოდ დარჩენილი ფარა, რომელსაც ცხვრის ტყავში გახვეული მგლები
   დაპატრონებიან. ისინი "გმოძღვრავენ" თქვენ და "გიქადაგებენ", რომ დღევანდელ
   ხელისუფლებაში მოვიდნენ ადამიანები, რომელთაც "ძალუძთ ჭეშმარიტად დემოკრატიული,
   თავისუფალი საქართველოს აშენება", "შექმნილი პოლიტიკური სიტუაცია სტაბილიზაციისაკენ
   მიდის", რომ "ბეიკერისნაირი ხალხი სიტყვას ჰაერზე არ ისვრის" (ეს ივნისში
   იყო თქმული), რომ "სექსუალური თავისუფლება ხელს არ უშლის ზნეობრივ სისუფთავეს"
   და სხვა. მართალია იქვე "ქედის" საკმაოდ პრინციპული, ეროვნულ პოზიციებზე
   დამყარებული პროგრამაა გამოქვეყნებული, მაგრამ ეს არ ცვლის საქმეს. მე ვერ
   დავინახე მკვეთრად გამოხატული პოლიტიკური ორიენტაცია. შესაძლოა თქვენი გაზეთის
   მომდევნო ნომრებში გამოასწორეთ ეს ყოველივე, მაგრამ მე ჯერ ხელთ არა მაქვს
   ეს ნომრები (სასურველი კი იქნებოდა მათი გაცნობა). საქართველოს დღევანდელი
   ტრაგედია გამოწვეულია იმით, რომ მტერმა მიაღწია ეროვნული მოძრაობის გახლეჩას.
   ეროვნულ-განმათავისუფლებელ მოძრაობაში დანერგა ისეთი კოლაბორაციონისტული,
   შენიღბული ფსევდოეროვნული ორგანიზაციები, როგორიც არის ედპ, "საქართველოს
   ახალგაზრდობის დემოკრატიული კავშირი", "მხედრიონი", და სხვანი. როგორც ჩანს,
   მათ ახალგაზრდულ მოძრაობაში ღრმად აქვთ გადგმული ფესვები, რაც თქვენი გაზეთიდანაც
   ჩანს. დღეს ამ ორგანიზაციების კავშირი საქართველოს მტრებთან, პროიმპერიულ
   ნომენკლატურულ ხუნტასთან ყველასათვის ნათელია. თუ ჩვენი ახალგაზრდობა არ
   გაემიჯნება და არ დაგმობს ამ კოლაბორაციონისტულ ძალებს, რომელთაც დღეს საქართველოს
   დააკარგვინეს სახელმწიფოებრიობა და იგი პოლიტიკური და ეკონომიკური კატასტროფისკენ
   მიჰყავთ, ჩვენს ქვეყანას გადარჩენა არ უწერია. სწორედ ხუნტისა და ამ ორგანიზაციების
   ზეობის შედეგია ყოველივე ის, რასაც თქვენ მწერთ: ძარცვა-ყაჩაღობა, მკვლელობა,
   ნარკომანია, პროსტიტუცია, სიძულვილი, დაუნდობლობა, საეთო ნიჰილიზმი და სასოწარკვეთა.
   სწორედ მათი "დამსახურებაა" იმ არაქრისტიანული, არაეროვნული, არატრადიციული
   ცნობიერებისა და ცხოვრების წესის დანერგვა, რომელიც ღუპავს დღეს ჩვენს ქვეყანას,
   მათგან მოდის აგრეთვე ფსევდოდასავლური ორიენტაცია, ეროვნული და ზნეობრივი
   გადაგვარება, ყოველივე ამას ისინი შეგნებულად ნერგავენ, რითაც იმ დიდი სატანისტური
   საძმოს დავალებას ასრულებენ, რომელმაც მოავლინა ისინი საქართველოში და ჩააბარა
   საჭე ხელისუფლებისა. ახლა რაც შეეხება თქვენს კითხვებს.

   I. ქართული ცნობიერების საფუძველია ქრისტიანულ ფასეულობათა პრიორიტეტი,
   სულიერის მატერიალურზე მაღლა დაყენება, ღვთისა და ერისათვის თავგანწირვა
   და მარტვილობა, ქრისტიანული რაინდობა. ამ მახასიათებლების მიხედვით უწოდეს
   უცხოელებმა ძველ ქართველებს გეორგიანნი, რამეთუ საქართველოს აღიქვამდნენ
   როგორც წმინდა გიორგის ერთიან ორდენს. ეს არის ჭყონდიდელურ-აღაშენებლური
   მსოფლმხედველობა, რუსთველური მსოფლმხედველობა. ქართული ცნობიერების ხატია
   წმინდა გიორგი, ბოროტების ძალთა წინააღმდეგ ამხედრებული, ამიტომ არის იგი
   გერბი საქართველოსი. ეს არის მოწამეობრივი იდეალის მსახურება, მებრძოლი
   სიკეთე, მებრძოლი ქრისტიანობა. უფრო დეტალურად ყოველივე ამას შეგიძლიათ
   გაეცნოთ ჩემს წიგნებში "საქართველოს სულიერი მისსია" და "ვეფხისტყაოსნის
   სახისმეტყველება". სწორედ ამიტომ შეერთდნენ და შეკავშირდნენ დღეს საქართველოს
   წინააღმდეგ ბოროტების მსოფლიო ძალები, ამიტომ ცდილობენ ისინი დღეს საქართველოს
   სულიერად დაპყრობას, მის გადაგვარებას და განადგურებას. მაგრამ გახსოვდეთ
   იოანე მახარობლის სიტყვები:"და ვიხილე მხეცი იგი და მეფენი ქვეყანისანი
   და მხედრობანი მათნი შეკრებულნი ბრძოლის ყოფად მჯდომარისა მის ცხენსა ზედა
   და მხედრობისა მისისა მიმართ. და შეპყრობილ იქნა მხეცი იგი და მის თანა
   ცრუ წინასწარმეტყველი იგი, რომელმან ქმნნა წინაშე მისსა სასწაულნი, რომლითა
   აცთუნნა იგინი, რომელთა მიიღეს ბეჭედი იგი მხეცისაი და თაყუანის-სცეს ხატსა
   მისსა და ცოცხლივ შთავარდეს ორნივე იგი ტბასა მას ცეცხლისასა, რომელი იგი
   იწუების წუმწუბითა. და სხუანი იგი მოისრნეს მახვილითა ცხენსა ზედა მჯდომარისათა,
   რომელი გამოვიდა პირით მისით, და ყოველნი მფრინველნი გაძღეს ხორცითა მათითა"
   (იოანეს გამოცხადება, თ.19, 19-21).

   II. მართლმადიდებლობა ქართული ცნობიერების საფუძველთა საფუძველია. შემთხვევითი
   როდია, რომ საქართველოში წმინდა გიორგის გვერდით დგას წმინდა ნიკოლოზი,
   კონფესიური მართლმადიდებლობის ბურჯი, ორივენი მფარველნი არიან ქართველი
   ერისა და საქართველოს მართლმადიდებლური ეკლესიისა, ამ ორი წმინდანის სახელობის
   ეკლესიები ყველას სჭარბობენ საქართველოში.


   III. სექტანტობა შეუთავსებელია ქართულ ცნობიერებასთან, უწინარეს ყოვლისა
   თავისი დაკნინებული, მწვალებლური აზროვნებით, ზნეობრივი დეგრადაციით. სექტანტობა
   ჩვენი მტრის მთავარი იარაღია, შემთხვევითი როდია, რომ მის გავრცელებას დიდად
   უწყობდა ხელს კომუნისტური ხელისუფლება, დღესაც იგი მთავარი იარაღია ჭეშმარიტ
   სარწმუნოებასთან ბრძოლაში. სექტანტობის გაძლიერებას ხელს უწყობენ ჩვენი
   ეკლესიის ცრუ საჭეთმპყრობელნი, თავისი შეგნებული პასიურობით, ნიღილიზმით,
   ინდიფერენტულობით და უზნეობით.

   IV. ანთროპოსოფია არ არის რელიგიური აღმსარებლობა, იგი არ არის სექტა ან
   ორდენი. ეს არის შემეცნებითი მოძღვრება მატერიალიზმის წინააღმდეგ მიმართული.
   მე მესმის ამ კითხვის მიზანი. ამ კითხვასაც გავეცი სათანადო პასუხი ჩემს
   წიგნში "საქართველოს სულიერი მისსია". აქაც გეტყვით: მეც და მერაბ კოსტავასაც
   ყველა ფილოსოფიური და სულიერი მოძღვრება შეგვისწავლია ყველა ერისა, ეს ჩვენი
   შემეცნებითი ძიებები იყო, რაც არასოდეს უშლიდა ხელს ჩვენს მართლმადიდებლურ
   აღმსარებლობას. ასეთ ჭორებს ავრცელებენ უწიგნურნი, უმეცარნი, რომელთაც ვერ
   გაურჩევიათ ურთიერთისაგან რელიგიისა და შემეცნების მიზნები. დღეს უწიგნური
   და უმეცარი ადამიანი ვერ იქნება ჭეშმარიტი მორწმუნე. ბასილი დიდი არ უკრძალავდა
   თავის მოწაფეებს პლატონისა და არისტოტელეს კითხვას, დავით აღმაშენებელიც
   თავისი დროის ყველა მოძღვრებას სწავლობდა, მაგრამ მართლმადიდებლობისთვის
   არასოდეს უღალატია, ასევე იყო რუსთაველიც, რაც ჩანს მისი პოემიდან. ასე
   რომ ნუ აჰყვებით უმეცარ ავკაცთა მონაჭორებს. რელიგიურ და შემეცნებით საკითხებზე
   მსჯელობა მათი საქმე არ არის.

   V. დასავლურ უზნეობას და კულტურის სუროგატებს თავად დასავლეთშიც ჰყავთ მოწინააღმდეგეები.
   რატომ მათ არ ბაძავენ ჩვენში ესოდენ გამრავლებული მოტრფიალენი "დასავლური
   ცხოვრების წესისა"? საქმე ის გახლავთ, რომ ამით შეგნებულად სურთ ქართული
   ქრისტიანული ცხოვრების წესისა და ზნეობის განადგურება, რათა უკეთ გადააგვარონ
   და მოსპონ ქართველი ერი. სხვათაშორის 1921 წელს საქართველოს დაპყრობისთანავე
   ბოლშევიკებმა თბილისში დააარსეს "ცეკვისა და პლასტიკის კურსები", სადაც
   ზნეობრივად რყვნიდნენ ახალგაზრდობას. დღეს მათი სულიერი მემკვიდრეები იმავე
   იარაღს იყენებენ. ამიტომ გთხოვთ, ძალიან ნუ გაგიტაცებთ "სილამაზის კონკურსების"
   მოწყობა და სხვა მსგავსი ღონისძიებები თმამოშვებული და საყურეებიანი "მამაკაცების"
   მონაწილეობით.

   VI. სხვათაშორის დღევანდელ დასავლეთში მამაკაცთა ემანსიპაციის მოძრაობაც
   დაიწყო, რაც იმის ნიშანია, რომ ხედავენ ქალთა ემანსიპაციის გადაჭარბებული,
   ცალმხრივი განვითარების საფრთხეს.

   VII. ქართველი ქალისა და მამაკაცის სახე ყველაზე უკეთ ჩვენს ეროვნულ ტანსაცმელში
   და ეროვნულ ცეკვებშია გამოხატული. ქართული რაინდობა, იბერიულ-კავკასიური
   რაინდობაა ამ ჩაცმულობაში და ქალური კდემამოსილება. მე არ გეუბნებით დღეს
   ჩოხებითა და ქართული კაბებით იარეთ მეთქი, მაგრამ ის სული, რომელიც ამ ჩაცმულობით
   არის გამოხატული, უნდა აღდგეს ქართველ ქალში და ქართველ მამაკაცში.

   VIII. ქართული ეროვნული ცნობიერება უნდა აღდგეს ქრისტიანული რწმენისა და
   ქართული ეროვნული იდეოლოგიის აღორძინებითა და პროპაგანდით, ეროვნულ-გამანთავისუფლებელი
   მოძრაობის აქტივიზაციით, ქართული სახელმწიფოებრიობისა და ეროვნული ხელისუფლების
   აღდგენით. ეს კი ჩვენი ბრძოლის უმთავრესი მიზანია. წინააღმდეგ შემთხვევაში
   მოგველის ეროვნული გადაგვარება და კატასტროფა. ღვთისა და მამულისათვის თავგანწირვა
   დღეს ერთადერთი გზაა გადარჩენისა!

   საქართველოს რესპუბლიკის პრეზიდენტი დევნილობაში

   ზვიად გამსახურდია

   1993. 27. თებერვალი

   P.S. გაზეთ "საქართველოს სამრეკლოში" გამოქვეყნდა ჩემი მიმართვა სტუდენტი
   ახალგაზრდობისადმი . ვისურვებდი მის გამოქვეყნებას თქვენს გაზეთშიც. 

   

   
   

   

   გრიგოლ რობაქიძის ბიოგრაფიული ცნობები

   

   გრიგოლ ტიტეს-ძე რობაქიძე დაიბადა 1881 წლის ოქტომბერში, სოფ. ობჩაში-დედულეთში.
   მამამისი-ტიტე-ცხოვრობდა სოფ. ჩხარი-ეწერში, ზემო იმერეთში(შორაპნის მაზრა).
   ჰქონდა მუხის ძელური სახლი. აქვე 15 მეტრის დაშორებით იყო ეკლესია "გუდელისი"
   , სადაც ტიტე რობაქიძე დიაკვნის როლს ასრულებდა. ამავე დროს ის იყო: წიგნების
   ამკინძველი, ბზის ხისაგან სეფისკვერების ფორმის გამომთლელი და საფლავების
   ქვებზე "ეპიტაფიების" მკვეთელი.

   გრ. რობაქიძემ წერა-კითხვა ისწავლა დაბა ჩხარის სკოლაში, შემდგომ შეიყვანეს
   ქუთაისის სასულიერო სასწავლებელში. ჰქონდა არაჩვეულებრივი ნიჭი და დიდი
   მეხსიერება. ქუთაისის სემინარიის დამთავრების შემდეგ, გრიგოლი გაემგზავრა
   რუსეთში. შევიდა იურიევის უნივერსიტეტში იურიდიულ ფაკულტეტზე, ორი წლის
   კურსის მოსმენის შემდეგ დატოვა იურიევი, გაემგზავრა გერმანიაში, ქ. ლაიფციგში
   დაამთავრა ფილოსოფიური ფაკულტეტი, დაბრუნდა რუსეთში-იურიევში და დაამთავრა
   იურიდიული დარგი.

   უნივერსიტეტის დამთავრების შემდეგ ბრუნდება საქართველოში, ცხოვრობს თბილისში,
   დავით გურამიშვილის ქუჩაზე. დაიწყო ლიტერატურული შემოქმედება. იყო: პოეტი,
   რომანისტი, დრამატურგი, კრიტიკოსი და სხვა. დაწერა ქართულად რომანი "გველის
   პერანგი", "ამორძალთა დედოფალი", "ფალესტრა"(დაუმთავრებელი რომანი). დრამები:
   "ლონდა", "მალშტრემ", "ლამარა". მრავალი ლიტერატურულ-კრიტიკული წერილები:
   ნიკოლოზ ბარათაშვილზე, ილია ჭავჭავაძეზე, აკაკი წერეთელზე, ვაჟა ფშაველაზე,
   ალექსანდრე ყაზბეგზე და სხვაზე.

   გრ. რობაქიძემ თარგმნა თავისი რომანი "გველის პერანგი" გერმანულად, წავიდა
   გერმანიაში, დარჩა იქ რვა თვე, დასტამბა, რომელსაც წინასიტყვაობა წაუმძღვარა
   ავსტრიელმა სახელმოხვეჭილმა მწერალმა, სტეფან ცვაიგმა. ამ რომანმა გერმანიაში
   დიდი გამოხმაურება გამოიწვია. გრ. რობაქიძე რვა თვის შემდეგ დაბრუნდა საქართველოში.
   თბილისში, "კონსერვატორიის" დარბაზში წაიკითხა მოხსენება "რვა თვე გერმანიაში"
   , რომელსაც დაესწრო მთელი თბილისის ინტელიგენცია, ეს მოხდა 1928 წელში.

   გრ. რობაქიძე 1930 წლის მიწურულში წამოვიდა ხელახლად გერმანიაში და ამჯერად
   ის იქ დარჩა 1945 წლამდის. ამ ხნის განმავლობაში გერმანულ ენაზე გამოსცა
   7 რომანი, რომელსაც გერმანულმა პრესამ უმაღლესი შეფასება არგუნა...

   მეორე მსოფლიო ომის დამთავრების შემდეგ, გრ. რობაქიძე გადაიხიზნა შვეიცარიაში,
   ქ. ჟენევაში, სადაც ის ცხოვრობდა უკანასკნელი 17 წელიწადი. პარიზში ქართულ
   ენაზე გამოდიოდა ჟურნალი "ბედი ქართლისა" - გრ. რობაქიძემ იქ სხვადასხვა
   თემაზე დაბეჭდა 32 წერილი. მათ პარიზის ქართველობა კარგად იცნობს.

   1962 წელს, გრ. რობაქიძისგან მივიღე წერილი. მწერდა: "სანდრო აუცილებლად
   ამ ზაფხულზე ჩამოდი ჩემთან, ნიკოც წამოიყვანე"(ნიკო ყურულიშვილი). აგვისტოში
   ჩავსხედით მანქანაში და გაუდექით გზას ჟენევისაკენ. 15 საათზე უკვე გრიგოლის
   ოჯახში ვიყავით. მიგვიღო არაჩვეულებრივად. სახლში შესვლისთანავე, მოწყურებული
   ქართულ საუბარს, გვითხრა: დაჯექით, და დაიწყო ფილოსოფიაზე ლაპარაკი. ორი
   საათი ილაპარაკა... ნიკო საუბრის დროს ფეხზე წამოდგა. გრიგოლმა მიმართა:
   "ნიკო! დაჯექი, ხელს ნუ მიშლი"... 17 დღე დავრჩით გრიგოლთან; სადილათ, ვახშმათ
   მასთან ვიყავი, ხანდახან დილის ორ საათამდის. გრძელი საუბრები სხვადასხვა
   თემაზე... დიდი ნასიამოვნები მოვბრუნდით - გზაში ერთმანეთს ვეუბნებოდით:
   გრიგოლი ას წელიწადს გადააბიჯებს. ისე კარგად იყო როგორც მუხის კუნძი! 15
   ნოემბერს 1962 წელს მივიღე მისი უკანასკნელი ბარათი. 19 ნოემბერს მივიღე
   დეპეშა აწ განსვენებულ ნინო დადიანისაგან. "სანდრო, შვილო გრიგოლი გარდაიცვალა
   სასწრაფოდ ჩამოდი." ასე მოულოდნელად გარდაიცვალა, მუდამ ქურასავით ანთებული
   ქართველთათვის. ის იყო სისრულის მაძიებელი. ამავე დროს პოეტური პროზის არაჩვეულებრივი
   ოსტატი...

   ჟენევის გარეუბნის სასაფლაოზე, 1962 წლის 22 ნოემბერს, ზონარებით, გრიგოლ
   რობაქიძის ცხედარი ჩავუშვით სამარეში. დასაფლავებას დავესწარით ქართველებიდან:
   ნინო დადიანი, ხარიტონ შავიშვილი, კიტა ჩხენკელი, ნინო სალია, კალე სალია,
   ნიკოლოზ ჩხოტუა, ნ.მაყაშვილი, დიკა კედია, სანდრო ფანჩულიძე.

   

   სანდრო ფანჩულიძე

   

   






    გერმანულად დაწერილი, მაგრამ გამოუქვეყნებელი თხზულებები:
   "ატლანტიური ზმანება ანუ ქართული მითოსი." "იზისის წყაროსთან." "ფრიდრიხ
   ნიცშე." "ტეხნე და მითოსი."
   ლირიკა: "მოკვდავი არწივი." "ჰიმნი ორფეოსისადმი." "ჟანდარკი." "მხილავი."
   "ელვანაკრავი."


   კრებულ "ბედი ქართლისაში"- ში, 1948 წლიდან სიკვდილამდე, გრიგოლ რობაქიძეს
   გამოქვეყნებული აქვს 32 წერილი, სტატია, თუ მოთხრობა. მათი სრული სია იხილეთ:
   "ბედი ქართლისა" #47. პარიზი. 1964.

   

   

   
   

   

   მიმართვა ქართველ ახალგაზრდობისადმი

   

   მამული გულით გიხმობთ შორეთიდან ახალგაზრდებო! თუ ჩემი მწერლური ნაქმი უცნობია
   თქვენთვის, სახელი მაინც გაგეგონებათ ჩემი. შემეკითხებით: რატომ დავტოვე
   საქართველო, ჩვენი მამული და დედული ეგზომ მშვენიერი და ტკბილი? მოგითხრობთ.
   ბოლშევიკები გაჰყვირიან: "ხალხურ დემოკრატიას" ვამყარებთო. სიყალბე მათი
   ამ სახელდებაშიც ჩანს: "დემო" ნიშნავს ბერძნულად ხალხს; მაშასადამე, "ხალხური
   დემოკრატია" ასე უნდა იკითხებოდეს: "ხალხური, ხალხო-კრატია." ვამყარებთ
   დემოკრატიასო, უფრო მართალი იქნებოდა ეთქვათ: "ვამყარებთ დემონოკრატიასო."
   ეს არაა ხუმრობა. ადამიანისათვის უკანასკნელი საყრდენი უზენაესია-ღმერთი
   . საბჭოეთში ყოველი რწმენა ზებუნებრივისა დადაგულია ლენინის ქეძაფის სიტყვებით:
   "ტრუპოლოჟესტვა." ყურები გვაქვს გამოჭედილი, ხალხტა კეთილდღეობისათვის ვიბრძვითო,
   ამავე დროს, ხალხს როგორც ცოცხალ კრებულს ბასრი დანით სახსრებს უხსნიან.
   ხალხის ალაგს მასაა გამეფებული, რომელშიაც პიროვნება, ეს უხვთიერესი მოვლენა,
   სრულიად ითქვიფება. არავითარი სახე აქ არაა და მაშასადამე არავითარი სახიერი.
   დილითგან შუაღამემდე გაისმის: "დავეწიოთ, გავუსწროთ!" ხალხი წელზე ფეხს
   იდგამს და ჭაპან-წყვეტაშია. ყოველი ცალკეული ნუმერია მხოლოდ და ნუმერი-ნაკელი,
   ეგრეთ წოდებულ: "სოციალისტური მშენებლობისათვის." ვამატებ? დღევანდელი მოდგმა
   ნაკელად ეფინება ხვალინდელს, ხვალინდელი ასევე უნდა ეფინებოდეს მომავალს
   და ასე დაუსრულებლად. რაც ნოყიერდება ნაკელით, არის მხოლოდ კოლექტივი-ბნელი
   და უსახელო. ხალხისათვის რჩეული თავისთავს სწირავდა და როგორც გმირი, სახელი
   მისი ნათელით იფინებოდა მთელი ისტორიის კიდეგანით. საბჭოეთში ქანცმორეული
   "სტახანოველი", კოლექტივისათვის განწირული, ამოტივტივდება ხოლმე გაზეთების
   ფურცლებზე და ამ ფურცლებთან ერთად, რომელთაც სხვა მიზნისათვის ხმარობენ,
   ივიწყება ისე, რომ მისი სახსენებელიც აღარ რჩება.

   მცენარე იზრდება; ქართველთა გენია იტყვის: მცენარე ხარობს. არის სიხარული
   საბჭოეთის მშენებლობაში? ძველად გლეხი, თითქოს მზის თესლებით სავსე, სიყვარულით
   უახლოვდებოდა მიწას, ვითარ ქმარი, რათა გაენაყოფიერებია მისი საშო. მიწა
   ნაყოფს გამოიღებდა მადლით, გლეხი სიხარულით თვრებოდა. თუ მონახავთ ასეთ
   გლეხს რომელიმე კოლმეურნეობაში, თუ გინდ ერთადერთს, სიტყვა უკან წამიღია.
   ვერ მონახავთ. ადამიანი მხოლოდ და მხოლოდ მაშინაა ადამიანი, როცა იგი თავის-უფალია
   ; თავისუფლებაა სხივური ელემენტი ადამიანში. ვინაა თავისუფალი საბჭოეთში?
   არავინ. იქ ყველაფერი აკრძალულია, რაიც არაა ბრძანებული. დღეს რომ ერთი
   მბრძანებლობს, ხვალ იგი დასახვრეტად მიჰყავთ. ბერიას ხვედრი საბჭოეთში გამონაკლისი
   არაა. იქ იგი ყოველდღიური მოვლენაა. დამხვრეტთ გუშინდელი მბრძანებლისა შიშის
   ქარი ურბენთ სახსრებში; ფიქრობენ: მათაც არ ხვდეთ ეს ბედი. არის ეს დემოკრატია?
   შესაძლოა შემედაოთ ამ დებულების გამო, გარნა ვიცი სადღაც მიმალულ კუნჭულში
   თქვენი არსისა დამეთანხმებით. თანხმობას მყისვე მიჩქმალავთ, რადგან შიში
   აგიყვანთ, მალული აზრი თქვენი, რომ არ იქნას ყურადღებული. საბჭოეთში კაცს
   შიშის გამო მოსვენებით ვერც კი დაუძინია. ეშინია სიზნმარში ბოდვით არ წამოსცდეს
   გულნადები აზრი რაიმე. ასეთია საბჭოეთის სამოთხე. ეს სამოთხე მივატოვე და
   არა ნამდვილი სამოთხე, შეუდარებელი სამშობლო ჩვენი. მოწყვეტილი ვარ ჩვენს
   დედამიწას, ხოლო შორეული ფესვებით მაინც მასთან ვარ. ეს ფესვებია უცხოეთში
   რომ მაცოცხლებენ. ქალნო და ვაჟნო, ახალგაზრდებო! დღე არაა თქვენზე და თქვენთვის
   არ ვფიქრობდე გულაჩუყებული და თვალცრემლიანი. ვფიქრობ, თქვენში შეჭრილია
   ბოლშევიზმის გამხრწნელი ძალა. თანვე ამასაც ვიგულვებ, რომ ეს შეჭრა ძირა
   ფენებს თქვენი არსისა ჯერ კიდევ არ წვდენია. თუ რაა ეს ფენები ამას ერთი
   მაგალითი ნათლივ დაგისახავთ. იყო ერთი ქართველი, თავადი, ანარქისტი და თავდადებული
   მამულიშვილი ვარლამ ჩერქეზიშვილი. ქართული მას არ ემარჯვებოდა. საქართველოს
   ბავშვობიდან იყო მოწყვეტილი. იცოდა რუსული, ფრანგული და ინგლისური. სიკვდილის
   წუთებში, როცა ადამიანის მთელი არსი შეირხევა საუკუნეთაგან მოშვებული ფესვებით,
   მას უეცრად რუსულიც დაავიწყდა, ფრანგულიც და ინგლისურიც. მომაკვდავმა ქართულად
   იწყო ლუღლუღი. აი რა ძალისა არიან ძირა ფენები ადამიანისა, განსაკუთრებით
   ქართველისა. ეს რომ არ ვოცოდე ამ სიტყვითაც არ მოგმართავდით.

   გულწრფელ იღეთ ყურად სიტყვა ესე, სიტყვა, რომელიც წრფელი გულიდგანაა წარმოშვებული
   და მამური გრძნობებით თქვენკენ მოშვებული. დაენდეთ მხოლოდ და მხოლოდ ღრმა
   სიტქვას ამ ძირა ფენებიდგან; იქაა გულის ძგერა და მაჯის ცემა საქართველოსი;
   იქაა განმეტყველება მისი. ისმენთ ამ ხმას, თქვენში წამოიჭრებიან წმიდა ნინო,
   რომელმაც ვაზის ჯვარით გვაზიარა ქრისტეს მცნებას, დავით აღმაშენებელი-ფუძემდებელი
   საქართველოს ხელმწიფებისა, მეფე თამარ, მზიური შარავანდი იმ ხელმწიფებისა,
   ქეთევან დედოფალი-წმიდა ნინოს დობილი, წამებული ვაზის ჯვარისათვის, მესიტტყვენი
   დიდი კარდუსი, ჩვენი მითიური თაურმდგენისა: იაკობ ხუცესი. გიორგი მერჩული,
   შოთა, საბა სულხან ორბელიანი, ილია, აკაკი, ვაჟა; წამოიჭრებიან თქვენში
   ძლევამოსილებით და მხრებში ამართულთ თქვენ ვერა გძლევთ რა, იყვეს იგი თუგინდ
   დემონური ძალა ბოლშევიზმისა. დაიმყენით სიტქვა ესე თქვენ ყმაწვილნო გულებში,
   ახალგაზრდებო! ხალასო ნერგებო საქართველოს მომავლისა! გესმით? გიხმობთ ქართველი
   მწერალი, რომელსაც მწერლური გეზით ჯერ კიდევ მარდათ აქვს ამართული მარჯვენათი
   მზიურ მეწამული ალამი საქართველოსი. ისმინეთ ხმა ჩემი და ჩემთან ერთად გადასძახეთ
   მშობლიურ მთა-ველებს: მზეგრძელი იყავ საქართველო!

   

   

   
   

   

   ქართული შაირი

   

   დრო არის, შენი ენის კიდევ ერთს საიდუმლოს შევეხო, რომელიც საიდუმლოა თანვე
   ქართული შაირისა. ქართულმა ბგერამ არ იცის "იკტუსი": მკვეთრი მახვილი. გერმანულის
   თუ რუსული გვარად რომ დავბგეროთ მაგალითად სიტყვა "მდიდარი", პირველ "ინთან"
   მივიღებთ სოლისებურ მახვილს, რომელიც ფკვეთს სიტყვას. ეს არ იქნება ქართული
   გამოთქმა. ქართული ბგერა არც ანტიური "გრძელი მარცვალია": ჩვენ არ ვამბობთ-მაგალითისათვის
   იგივე სიტყვა-"მდიიდარი". მაშ რასახისაა ქართული ბგერა? სანამ ეს ბგერა
   არ იქნება გარკვეული, ქართული შაირის წყობას თუ ზომას ვერ დავადგენთ. 25
   წლის განმავლობაში ვცდილობდი ამის გამოცნობას-ამაოდ. ერთხელ Christian Lahusen-მკვლევარი
   საგალობელ ჰანგებთა და და თვითონ უნაზესი მუსიკოსი-მესაუბრებოდა საკრალურ
   ენათა შესახებ. მან თქვა: ამ ენებმა არ იცოდნენ "იკტუსიო", მათი გახმიანება
   "მაღალი" და "დაბალი" ტონით იმართებოდაო. გავშტერდი: უეცრად ქართულმა ენამ
   მიელვა. მე მივუგე: ასეთი ენა დღესაც ცოცხალია-მეთქი, სახელდობრ ქართული.
   მის მიგნებას მტკიცება მიეცა სინამდვილედან-ჩემი ძებნა მისი მიგნებით "ნახვით"
   დამთავრდა.

   მართლაც, ავიღოთ იგივე სიტყვა "მდიდარი". აქ სწორედ ის "მაღალი" ტონია "მა",
   რომელსაც მოსდევს "დაბალი" "და" დამას: კიდევ უფრო "დაბალი" "ლი". ესაა
   საიდუმლო ქართული ბგერისა და აქაა საიდუმლოც ქართული შაირისა. ამის თვალნათლივ
   ანარეკლს "ვეფხვის ტყაოსანი" გვამცნევს: იქ ერთი ტაეპი აგებულია "მაღლად",
   მეორე "დაბლად".

     "მაღლად": "ნახეს უცხო მოყმე ვინმე, სჯდა მტირალი წყლისა პირსა."
     "დაბლად": "იყო არაბეთს როსტევან, მეფე ღვთისაგან სვიანი."

   პოემა ამ ორმაგ რიგზეა გამართული. ქართული სმენა თანდათან ჰკარგავს "მაღალ"-"დაბალ"
   ტონალობას თანშობილს. საბედნიეროდ მე კიდევ მიგემნია იგი. დავასახელებ აქ
   იმ პირთ, რომელთა ქართულით დავმტკბარვარ. ესენი იყვნენ: ვახტანგ და ტელემაკ
   გურიელი, დავით მიქელაძე, სამწერლო სახელით "მეველე", იონა მეუნარგია, ივანე
   ჯავახიშვილი(შენი დიდი მეისტორიე, კარდუ), სვიმონ აბაშიძე: გავიცანი სვირში
   სანდრო აბაშიძესთან, კაცხიდან ჩამოსული 1915 წელს, ზაფხულში, სტუმრად(ნათელმფენი
   ივერიული პროფილითაც შენი ნამდვილი ნაშიერი იყო, კარდუ, ეს დაუვიწყარი მოხუცი).
   სვირი დედულია ჩემი, საცა სწორედ მის მიჯნაზე ობჩასთან, ამ სოფლად ავიხილე
   თვალი. "სვირი" ძველს ქართულში "მცველს" ნიშნავს-ეგებ მკითხველი თვით მიხვდეს,
   თუ რად ვიხსენებ ამას. ცოცხლებში: შალვა დადიანი და იროდიონ სონღულაშვილი.
   ქალთა შორის: გერონტი ქიქოძის ცოლი ტასო, დაჰ განსვენებული შალვა ამირეჯიბისა
   , აგრეთვე განსვენებული სპირიდონ კედიას მეუღლე სონა ჩიჯავაძის ასული, რომლის
   ბაგეტკბილი ქართულით პარიზში მყოფნი ქართველნიც ტკბებიან.

   კოტე დოდაშვილს, შვილიშვილს სოლომონ დოდაშვილისა, დაკვირვებულ მწიგნობარს,
   ეგონა: ქართული შაირის წყობა თუ ზომა ტონურსილაბურიაო. ასე ეგონა სერგო
   გორგაძესაც, რომელმაც ქართულ შაირს მთელი წიგნი უძღვნა-იყო მშვიდი, კეთილი,
   "ამოფურცლული" პირდაპირ "ქართლის ცხოვრებიდან", ნათელგონიერი და ღრმად ჩახედული
   საქართველოს ისტორიაში. ასე მეგონა მეც ასე ჰგონიათ დღეს სხვებსაც. მაშ
   რა უნდა ვიგონოთ? ჩვენ შეგვიძლია ქართულ შაირს ვუწოდოთ "ტონურსილაბური",
   თუ ვიგულვებთ, რომ იგი "იკტუსითაა" დაბგერილი. ხოლო ეს ასე არაა. ეს რომ
   ასე იყოს, მაშინ "მაღალი" ტაეპი რუსთაველისა უნდა წარმოგვეთქვა როგორც "დაბალი"
   და პირუკმო. აბა სცადეთ წარმოთქვათ "ნახეს უცხო მოყმე ვინმე, სჯდა მტირალი
   წყლისა პირსა" ისე როგორც "იყო არაბეთს როსტევან, მეფე ღვთისაგან სვიანი",
   ან და უკანასკნელი ისე როგორც პირველი-წამსვე იგრძნობთ რიტმის დარღვევას.
   ყველაზე უფრო ნათლად სჩანს ეს აბრუნდი აკაკის ცნობილ ხალხურ შაირში-საკვირველია,
   როგორ ვერ შეამჩნია მან ეს. აი ეს ადგილი:

       "სიმინდსა თოხნა დავუწყოთ, ერთად დავძახოთ მუშური-
       ეგებ მაშინ დაგვავიწყდეს, რომ გლეხნი ვართ უბედური."

   მკითხველს ვერ გამოეპარება, აქ პირველი ნახევარი ტაეპისა გამართულია "დაბლად"
   მეორე კი "მაღლად". იკარგება რიტმიული შეხმიანება. თუ არ ვცდები ასეთი აბრუნდი
   ვაჟას ერთ მშვენიერ შაირშიაც გვხვდება, იქ საცა მთვარეზეა ნათქვამი: "არ
   დაუძინავს მკლავზედა." შაირი ზეპირად აღარ მახსოვს და ვამბობ: თუ არ ვცდები.

   შესაძლოა ქართულს ერთსა და იმავე შაირში "მაღალი" მუხლიც იყოს და "დაბალიც"-და
   სწორედ ესაა, რაიც მის ზომას ამრავალნაირებს-მაგრამ მაშინ "მაღალი" და "დაბალი"
   ერთიმეორესთან შერიტმული უნდა გამოდიოდნენ. მაგალითად: "ქალოშენი/საროტანი/კენარი,"
   აქ პირველი ორი მუხლი "მაღალია", ხოლო მესამე "დაბალი". ხოლო ეს რიტმიული
   ხაზი მთელს შაირში უნდა იყოს ჰარმონიულად დაცული. არა აქვს ეს დაცული ილიას,
   მის ცნობილ შაირში "ტყემ მოისხა ფოთოლი", თუმცა აქ შაირი სხვა ზომისაა ვიდრე
   ზემოთ მაგალითად მოყვანილი. ეს სხვაობა არ შველის მას მაინც: იქ არაა "მაღალის
   და "დაბალის" სასურველი შენაცვლება. სხვათა შორის ასეთი ზომის ქართული შაირი
   "ქალოშენი/საროტანი/კენარი", რასაც "თეჯლისს" უხმობენ, ჩემი სმენისათვის
   ყველაზე უფრო ტკბილხმოვანია.

   სამწუხაროდ დრო არა მაქვს, გამოწვლილვით განვიხილო ქართული შაირი. აქ მხოლოდ
   რამოდენიმე შენიშვნა გაკვრით:
   1. ქართულ შაირში მარცვალთა რაოდენობის დაცვა აუცილებელია, მაგრამ არც ისე
   კატეგორიულად. ბოლო სტრიქონს რუსთაველის ყოველი ტაეპისა წინ ერთვის "და":
   მეტი მარცვალი. ეს არა თუ არღვევს რიტმს, პირიქით იგი მორგვავს მას.. საჭიროა
   მხოლოდ: ამ მარცვალზე ოდნავ შეჩერდეს წარმომთქმელი. ასეთი შეჩერება, პირდაპირ
   შეუდარებელი, მსმენია კოწია გამყრელიძისაგან ფოთში, როცა იგი მომაგონებდა
   ხოლმე რუსთაველის რომელიმე ტაეპს, თანვე თვალების ცინცხალა აციალებით. ერთს
   ჩემს შაირში ასეთი სტრიქონია: "ბორგავს ბორკილებით გაკრული ურაგანი." წარმოითქმის:
   "ბორგავსბორ/კილებით/გაკრული/ურაგანი. ბოლო მუხლში ერთი მარცვალი მეტია.
   პირველად მქონდა ასე: "ბორგავს ბორკილებით გაკრული გრიგალი." სილაბურ ესაა
   სწორი, ხოლო არა რიტმიულ: მეტი მარცვალი ბოლო მუხლში იქ მეტ "მრეობას" აძლევს
   გამოთქმულს. მხილოდ ეს მარცვალი, სახელდობ პირველი "უ" სწორედ იმ "შეჩერებით"
   უნდა წარმოითქვას, რომელსაც თხოულობს რუსთაველის "და". მე ხშირად მიხმარია
   ეს "მეტი". თანვე ერთი დეტალი. "ბორგავსბორ/კილებით/გაკრული/ურაგანი"-პირველ
   მუხლში სიტყვას "ბორგავს" "ბორ" ემატება თანამომდევნო სიტყვიდან. ამ "ბორსაც"
   იმგვარავე "შეჩერება" ესაჭიროება, თორემ უამისოდ მუხლი "მექანიკური" გამოვა.
   აი ასე: "ბორგავს" შეჩერება ოდნავ-"ბორ"-შეჩერება ოდნავ უფრო მეტი. ეს დეტალი
   გვამცნევს, რომ ქართული შაირი მართლაც საგალობელოდანაა წარმოშობილი.
   2. თავი და თავი ქართულ შაირში "დამუხლვაა" და არა "დატერფვა". ილიას განდეგილი
   იწყება: "სადაც დიდებულს მთასა მყინვარსა." ტონურსილაბურ "დატერფვით" ეს
   ადგილი ასე წარმოითქმის და ასეც წარმოთქვავენ: "სადაცდიდებულს/მთასამყინვარსა."
   ეს "მაღალი" კილოა, რაც აქ სრულიად დაუშვებელია. უნდა წარმოითქვას "დაბალით":
   "სადაც/დიდებულს/მთასა/მყინვარსა." ისმენთ, არა ხედავთ როგორ იფინება ამრიგი
   წარმოთქმით ეპიური კამარა, იშლება თვითონ სივრცეში. "მაღალი" მუხლი მალია,
   ჩქარი, "დაბალი" კი ნელი, მარა, დაყოვნებული. საერთოდ: "დამუხლვა" ქართულ
   შაირში წინ უსწრებს მის "დატერფვას": იგი განაგებს უკანასკნელის ნაირობას.
   "მერანს", ნ. ბარათაშვილისა ჩვენში ასე კითხულობენ: "მირბისმიმაფრენს/უგზოუკვლოდ/ჩემიმერანი."
   აქ გარდა იმისა, რომ იმგვარვე შელახვას ვისმენთ რიტმისა, როგორც ხსენებულ
   წარმოთქმაში ილიას "განდეგილისა" "სადაცდიდებულს/მთასამყინვარსა", აქ სხვაგვარ
   შელახვასაც აქვს ადგილი. "სადაცდიდებულს/მთასამყინვარსა."უგზოუკვლოდ" ყოვლად
   დაუშვებელია ერთად იქნას წარმოთქმული. მაშ განწევრებით? უთუოდ. ხოლო თანვე
   ისე: თითქოს ერთიცა და მეორეც "სპონდეურ" იყოს("სპონდეის" ეტყვიან ორმარცვლოვან
   "ტერფს", საცა ორივე მარცვალია დაბგერილი). "მერანი" ამრიგ უნდა გაიშალოს:
   "მირბის/მიმაფრენს/უგ-ზო=უკ-ვლოდ/ჩემი/მერანი." მხოლოდ მაშინ დავთვრებით
   მისი ნამდვილი რიტმით.
   3. ქართული შაირი გაურბის სიტყვის გატეხვას "დატერფვისას": "შინდი-შინდი/ფერად-შინდი/გადა=ფრინ-დი/გადმო-ფრინდი."
   "შინდი-შინდი/ფერად=შინდი" გალობით, სიმღერით მოდის და მას გალობითვე, სიმღერითვე
   მიჰყვება: "გადა-ფრინ-დი, გადმო-ფრინდი", ეს ისე ხდება, რომ სიტყვის გატეხვას
   ვეღარც კი გრძნობთ და ასე ყველგან.
   4. ქართული შაირის წყობა თუ ზომა ქართული ენის ბუნებისაგან არის წარმოშობილი,
   რომლის ნიშნეული თვისება საგალობელის "მაღალი" და "დაბალი" კილოა. ეს უნდა
   ჰქონდეს სახეში ყოველ მკვლევარს. მისი წყობა თუ ზომა შეგვიძლია "მიუახლოვოთ"
   სხვა ხალხთა წყობებს თუ ზომებს შაირისა, ხოლო არას გზით "გავაიგივევოთ"
   მათთან. (სერგო გორგაძე ხსენებულ კვლევაში სწორედ "გაიგივებისაკენ იხრება,
   რაიც შეცდომაა). "სპონდეის" მაგალითი უკვე ვახსენე: იგი ძალიან უხდება ქართულ
   შაირს, ხაზს ვავლებ: "უხდება.

   აგრეთვე ჰეგზამეტრი. ჩვენში გავრცელებული აზრი, ეს ანტიური ზომა ქართულში
   შეუძლებელიაო, სრულებით უსაბუთოა: სწორედ ჰეგზამეტრში "უახლოვდება" ქართული
   შაირი ანტიურს. მაგალითისათვის იგივე "დაბალი" დაბალი ტაეპი რუსთაველისა:
   იგი ნამდვილი ჰეგზამეტრია, რასაკვირველია, "ქართული" ხოლო ერთი განსაზღვრით:
   სტრიქონის ბოლო უთუოდ ორმარცვლოვანი უნდა იყოს. აბა დაუგდეთ ყური, თუ როგორი
   ჰეგზამეტრით იშლებიან ეს სტრიქონები:

       "იყო არაბეთს როსტევან მეფე ღვთისაგან სვიან,
       მაღალი, უხვი, მდაბალი, ლაშქართ მრავალ ყმიან"

    ეს რომ პეტრე მირიანაშვილს სცოდნოდა, მაშინ იგი ჰომერის "ილიონს" არ სთარგმნიდა
   ამ ზომით, ვთქვათ "ილიონჰომერს/დაუწერია." მომავალმა მთარგმნელმა ეს შეცდომა
   უნდა გამოასწოროს და სწორედ ზემოაღნიშნული გზით.

   ბოლოს ერთი შენიშვნა. ქართული სიტყვარიდან უნდა ამოგდებულ იქმნას სახელდება
   "რითმა". უკანასკნელი არა ჰქონია ანტიურ შაირს: იქ იყო მხოლოდ "რიტმი".
   ალბათ ეს სიტყვაც რუსულიდანაა შემომძვრალი ჩვენში. რუსებს არა აქვთ სატყვისი
   გერმანულისა "Reim" ან ფრანგულისა "Rime". "Reim" ან "Rime" "რიტმისაგან
   რომ ენსხვავებინათ, მათ იხმარეს "რითმა", რაიც მორფოლოგიურ იგივე "რიტმია".
   ჩვენ უთუოდ უნდა გვქონოდეს ძველად საამისო სატყვისი. მე იგი ვერ მომინახავს.
   ხოლო ვიცი, ჩვენში სიტყვების ერთმანეთთან შეხმიანებას შაირში "მაზმას უხმობენ.
   მოკლედ, შეკვეცით ეს იქნება "ზმნა". "გარითმულის" მაგიერ შეგვიძლია ვთქვათ:
   "გაზმული".

   დიდხანს მომიხდა, კარდუ, შევჩერებულიყავ ქართული შაირის ირგვლივ. ეს იმისთვის,
   რომ ცხად მეყო, რომ შენი ენა საკრალურ ენათა ჯგუფს ეკუთვნის და-შენი ენა
   საგალობელოა.

   ("ბედი ქართლისა" #2)

   

   

   

   
   

   

   მზის ხანა საქართველოში

   

   1. დიდი ბრძენის პლატონის მსოფლმხედველობაში გვხვდება: "თვალი მზიური."
   გოეტჰემ მზიურობა თვალისა ერთ თავის შაირში შესანიშნავ ხტილად გამოკვეთა:
   "თუ არ იყოს თვალი მზიურ, ვით შეეძლოს მას ხილვა მზისა?" მტევნის მწიფობის
   დროს ქართველი მევენახე ამბობს: "თვალი ჩასულა მტევანში." თვალით აქ ნაგულისხმევია
   მზე. პლატონი, გოეტჰე, ქართველი მევენახე-სამივე დიდ საიდუმლოს აცნაურებენ,
   მხოლოდ ერთი განსხვავებით: პლატონისათვის და გოეტჰესათვის თვალი "მზიურია",
   ქართველი მევენახისათვის კი იგი მზეა თვითონ. ხატული "სახეობის" მხრით ქართველი
   მევენახის თქმას თვითონ გოეტჰეც არგუნებდა პირველობას. თვალი მზეა, ფიქრობს
   ქართველი, რადგან იცის. რომ "მზე" და "მზერა" სადღაც ეთანხმებიან ერთიმეორეს.
   გავიხსენოთ საბა სულხან ორბელიანის განმარტება სიტყვისა "ღმერთი": "წვა
   და ხედვა." ეს განმარტება მზეზეა თითქო გამოჭრილი. მზე იწვის, არ იფერფლება,
   იწვის და "მზერს": ანათებს. "თვალი ჩასულა მტევანში"- ეს ნამდვილი პოემაა,
   პოემასთან ერთად "ირმის ნახტომი."

   2. უძველესი დროიდან სათაყვანო სიმბოლოდ მზისა "სვასტიკა" ითვლებოდა: კაკვიანი
   ჯვარი, ბორბალში მოქცეული. ბორბალი ანიშნებდა მნათობის კოსმიურ ბრუნვას
   და ეს იმ დროს: როცა ნივთიერ კულტურაში ურემი ჯერ კიდევ არ იყო ცნობილი.
   ავიღოთ ეხლა ქართული დასახელება: "ურმის თვალი". აქ თვალით ბორბალი იგულისხმება.
   აქვს ბორბალს მსგავსება თვალთან-ისე მაგალითად: როგორც წყაროს ძირიდან მოჩუხჩუხე
   ნაკადს, რომელსაც ჩვენ "წყაროს თვალს" ვუხმობთ? გარდა სიმრავლისა არავითარი.
   საგულვებელია მაშასადამე, რომ ქართულ ხილვას შერჩა სახულობა სვასტიკისა
   და რადგან ამ ხილვაში მზე თვალად იყო ცნეული, ურმის გამოგონებისას ბორბალი
   ჯვარისა ურმის თვალში გადმოვიდა საგნურად. ეს როგორც ჰიპოტეზი მხოლოდ.

   3. მზე არის სიცოცხლის თესლი. ქართული ენის მკვლევარი მიხეილ წერეთელი გვამცნევს,
   თუ რა დიდი მნიშვნელობა აქვს ქართულში ფესვს "ცხ". მისი აზრით "მუცელის"
   პირვანდელი ფორმა იყო "მუცხელი". მთავარი აქ "ცხ" არის, როგორც სიტყვაში
   "სიცოცხლე"-შესატყვისი რუსულში: "ჟივოტ-ჟიზნ" გერმანულში "Leib-Leben" თუ
   ეს ასეა, მაშინ "სიცოცხლე" და "ცეცხლი" სიტყვიერი ტყუპები ყოფილან. როგორ
   გაიხარებდა ჰერაკლიტ ეფესელი, სცოდნოდა მას: რომ რომელიღაც ენაში "სიცოცხლე"
   ნააზრევია ვითარ "ცეცხლი!" სწამდა ხომ მას, რომ სამყაროს ძირითადი თაური
   ცეცხლია.

   4. ცხოველთა შორის ყველაზე უფრო ცეცხლოვანი ცხენია. იმავე მკვლევარის მიგნებით,
   სიტყვაში "ცხენი" იგივე ფესვი "ცხ" ცოცხლობს.

   5. მზისაგან იშვის სხივი და ნივთიერი იღებს "სახეს"-იმდენად, რამდენად იგივე
   სხივმფენია. მხოლოდ სხივის გამოკრთობით ეზიარების ნივთიერი ღვთიურსა: იქცევა
   "სახიერ". არც ერთ ენაში არ იხმარება ზედშესრული "სახიერი" ღვთის მიმართ
   ისეთი ღრმა მნიშვნელობით, როგორც სწორედ ქართულში. რაც სახიერია, ის ღვთიურია-ასე
   ვგონებთ ქართველნი.

   6. საუბარში ჩვენ შეფიცვის თუ შეჯერებისას ასეთ თქმას: "ჩემმა მზემ", "შენმა
   მზემ": თითქო ყოველ ადამიანს თავისი საკუთარი მზე ჰქონდეს. "ვეფხის ტყაოსანში"
   ეს მზეთანაზიარობა პირდაპირ კოსმიურ ყალიბს იღებს. გავიხსენოთ დაუვიწყარი
   წერილი ნესტანისა, რომლითაც იგი, ქაჯეთის ციხეში დატყვევებული, ტარიელს,
   მის მეტრფეს, ანუგეშებს:

     "მზე უშენოდ ვერ იქნების, რადგან შენ ხარ მისი წილი!
     განაღამცა მას ეახელ, მისი ეტლი, არ თუ წბილი.
     მუნა გნახო, მადვე გსახო, განმინათლო გული ჩრდილი."

   აკადემიკოსი ნიკო მარრი ამ სიტყვებში ნეოპლატონიზმის გამოძახილს ხედავს,
   ხოლო არ იცის მან, რომ თვითონ ნეოპლატონიზმში ეს გზნება მზიურობისა ოქროს
   ხანიდანაა გადასული. მარადიულ განსხეულებას მზიურში აქ კიდევ უფრო აძლიერებს
   გენიალური ხტილი ქართული ზმნისა: მარადი მყოფადი. მითიურმა დრომ მხოლოდ
   აბსოლუტური აწმყო იცის, რომელიც "წარსულად" არ იქცევა და "მომავალი" შინაგან
   აქვს უკვე. ნესტანი არ ამბობს: "გნახავ", "დაგსახავ", "განმინათლებ", არამედ:
   "გნახო", "გსახო", "განმინათლო".

   7. მზე სათავეა სინათლის, რომელიც სიბნელეს ებრძვის. ამ "შებმაში" წარმოიშვის
   "ფერი". ფერი უბრალო "ჩვენა" კი არაა, ეთერტალღების რხევათგან გამოწვეული.
   ბრმად შობილს შეუძლია გამოცდისას სწორი ფორმულა გადასცეს მაგალითად წითელი
   ფერისა, მაგრამ წითელი მისთვის მაინც უხილავია. ფერი "თვისებაა" და არა
   "ოდენობა". ასე ესმოდა ფერი გოეტჰეს, ასე ესმოდათ იგი ჰინდოელებს. ფერის
   ასეთი გაგება მოქცეულია ქართულ ყოველდღიურ საუბარში. ჩვენ ვხმარობთ ხშირად
   "ყველას" მაგიერ "ყველაფერი" და "არარას" მაგიერ სიტყვას "არაფერი". აქ
   ფერი "რაობად" გამოდის, რაიც შემდეგ თქმაში კიდევ უფრო ნათელი ხდება: "რაფერ
   გააკეთე?" დღემდე აუხსნელი სახელი "სწორფერი", რომელსაც ხევსურეთში მეტრფეს
   უწოდებენ, ეხლა ნათელი ხდება: სწორფერი, ესე იგი შესაფერი, სიყვარულში მეორის
   სადარმხვედრი. კიდევ ერთი რამ მეტად მნიშვნელოვანი. ბაგრატიონთა საომარი
   ალამი მეწამული იყო, რომელსაც შუაგულში თეთრი ალი ჰქონდა გაწვდილი. ეს არ
   იყო შემთხვევითი არჩევა ფერისა. ჰინდოელთა "Vedanta" სამფერად ისახავს ყოფას.
   ძირა ფერი ბნელია და ქაოტიური: "Tamas"-მას უდრის შავი ფერი; შუანა ფერი
   ჭიდილია, ბრძოლა, შებმა სინათლისა სიბნელესთან, წყობისა და რიგის ქაოტიურთან:
   "Rajas"-მას უდრის წითელი; ზედა ფენი სისრულეა და ყუდროება ღვთიური: "Sattva"-მას
   უდრის თეთრი. ბაგრატიონთა ალამი გვამცნევს: მეწამული ფერით ალამის ამმართველი
   ჯერ კიდევ შუანა ანუ ადამიანურ ფენშია მოქცეული, ხოლო თანვე თეთრი ზოლით
   მას თითქო წინასწარ აქვს მოზმული ზედა ანუ ღვთიური ფენი. Rene Guenon-ის
   მოწმობით, ფრანგ მეფეთა საომარი ალამი მეწამული იყო; თეთრი ზოლი მას არ
   ჰქონია. თავის წიგნში-"Autorite spirituelle et pouvoi temporel"-ში იგი
   შენიშნავს: "La substitution ulterieure du blanc au rouge comme couleur
   royal marque en quelque sorte. l«usurpation d«un des attributs de l«autorite
   spirituelle." უდავოა: ბაგრატიონთა ალამი თავის სიმბოლიკით უფრო მაღლა სდგას
   ვიდრე ალამი ფრანგ მეფეთა. აქედან ნათლად სჩანს ისიც, თუ რად უწოდა ქართველმა
   ხალხმა თავის მცველს წმინდა გიორგის: "თეთრი". უკანასკნელი -როგორც გმირი
   და წმინდანი-მოქცეულია ყოფის ზედა ფენაში, ჰინდოელთა თქმით: "Sattva"-ში.
   ქართველთვა ხილვა აქ ჯეროვნად ეთანხმება "Vedanta"-ს სიბრძნეს.

   

   

   
   

   

   საკრალური წყობა

   

   ოქროს ხანაში იყო წმინდა იერარქია დადგენილი. ქართული ყოფაც ამ იერარქიით
   იყო იმთავითვე დამყარებული. უთვალავი მაგალითებიდან აქ მხოლოდ რამოდენიმე.
   ჩვენ, ქართველებს, შეგვიძლია მანდილოსანს ხელზე "ვაკოცოთ", ღვთისმშობელ
   მარიამის ხატს კი უნდა "ვეამბოროთ"; იქ "კოცნა", აქ "ამბორი", ვინაიდან
   მანდილოსანი ერთია და ღვთისმშობელი კიდევ სხვა, თუმცა ორივე ქალია. ჩვენ
   შეგვიძლია სადმე დარბაზში "ვიმღეროთ", სალოცავში კი უნდა "ვიგალობოთ"; იქ
   "სიმღერა", აქ "გალობა", რადგან დარბაზი ერთია და სალოცავი კიდევ სხვა,
   თუმცა ორივე შენობაა. ჩვენ ვხმარობთ საერო წიგნისათვის "მხედრულს", საღვთო
   წერილისათვის კი "ხუცურს", რათა ზღვარი იყოს გავლებული საეროსა და საღვთოს
   შორის. მე შემიძლია მივმართო ვინმეს : "ბატონო გიორგი!" შემიძლია ასე მივმართო
   ღმერთს: "ბატონო ღმერთო?" ეს საშინელება იქნება ქართველისათვის. და აი,
   ღვთის მიმართ ჩვენ ვხმარობთ: "უფალო!" და საოცრება: "უფლება" ქართულში "ბატონისაგან"
   კი არ მოდის, არამედ "უფლისაგან." ქართული გაგებით, მაშასადამე, უფლება
   საკრალური ბუნების ყოფილა, სწორედ ისე, როგორც ეს ესმოდათ ოქროს ხანაში.
   ამას ქართული მითიური თქმულებანიც ადასტურებენ. უძველეს დროში, მოგვითხრობს
   ერთი თქმულება, დვალთა მთაზე მეფენი ისხდნენ დროდადრო; ისინი ცდილობდნენ
   ერთი ციდან მოწყვეტილი ვარსკვლავი დაჭირათო. რა მიზნით? თავიანთ ხალხთ ბედი
   მართებულად რომ წარემართად. აზრი ამ თქმულებისა ნათელია: მეფემ თავისი მიწიერი
   ძალა ციური მადლით უნდა ანოყიეროს და ამტკიცოს. ეს მადლი აქ ვარსკვლავის
   სახით ვლინდება. თვითონ ვარსკვლავი "ხატია" გრალისა; პირინეის გრალის ვარიანტით
   გრალი ქვაა, გვირგვინიდან ამოვარდნილი ციდან მოსხლეტილი ლიუციფერისა. და
   აი ამ ვარსკვლავ-ქვას იჭერენ თქმულების მეფენი. თამარ დედოფალს, მეორე თქმულებით,
   ჰქონდა იმავ დვალის მთაზე კოშკი; საცა ერთ სკივრში ასეთი ვარსკვლავი ესვენა,
   ციდან მიღებული. ერთხელ, როცა დედოფალი შინ არ იყო, მსახური გოგო მიეპარა
   სკივრს, ახადა მას სახურავი, ვარსკვლავი ამოვარდა და გაფრინდა ცისკენაო.
   ამ თქმულებაში სხვა აზრიცაა: ვიგინდარას არ შეუძლია მიეკაროს საკრალურს;
   თანვე ისიცაა ნაგულისხმევი, რომ "მეუფლე" საკრალურისა "მუდამ ფხიზელი" უნდა
   იყოს("Egregoroi"), რათა ხელიდან, ასე ვთქვათ, არ "გაუშვას" იგი.

   არც ერთს ტრადიციაში ეს წყობა საკრალურისა არ ჩამოსხმულა ისე ღრმად და მძლავრად,
   როგორც ეს არის გამოკვეთილი უგენიალეს ქართულ სახელდებაში "ხელმწიფე." აი
   კიდევ ერთი პოემა ქართული ხილვისა, ერთი სიტყვით თუ ერთ სიტყვაში გამოთქმული.
   რატომ მაინც და მაინც "მწიფე"? ხელი, რადგან ხელი სდებს ზღვარს კულტურის
   მხრივ ადამიანსა და ცხოველს შორის; ვინ უნდა გზნებდეს ამ ზღვარს უკიდურეს,
   თუ არა მმართველი, მეთაური ტომისა თუ ხალხის? რად უნდა იყოს მისი ხელი მწიფე?
   ოქროს ხანაში მმართველი ეგულვებოდათ მდიდრად და უხვად-რას ნიშნავს "მწიფე
   ხელი", თუ არა სიმდიდრესა და სიუხვეს? ოქროს ხანაში მმართველი იყო ძლიერი
   და მარჯვე-რას ნიშნავს "მწიფე ხელი", თუ არა სიძლიერესა და მარჯს? მიხეილ
   წერეთლის აზრით, "მწიფე" ნიშნავს "მიწვდომასაც." მაშასადამე "მწიფე ხელით"
   ნაგულისხმევია "მწვდომელიც": ესე იგი ის, ვინც წვდება მას, რაიც სხვისათვის
   მიუწვდომელია. ხოლო ამით არ თავდება ხელმწიფის სახელდებით ნააზრი; იგი კიდევ
   უფრო მეტს, უფრო გულისხმიერს მოასწავებს. ოქროს ხანაში მმართველი მეფეც
   იყო და მღვდელიც. ქართული გაგებით ეს ასეც უნდა ყოფილიყო, რადგან, როგორც
   ითქვა, "ფლობა" გამოვლინებულია "უფლისაგან". მფლობელი, მაშასადამე, "მღვდელიცაა".
   იმავე მკვლევარის მიგნებით, სიტყვა "მღვდელი" წარმოსდგება სიტყვისაგან "ღუდვა",
   რაიცა "წვას" ნიშნავს. მღვდელი ანუ მწველი. იგულისხმება წვა არა მარტო გარეგანი:
   წვა შესაწირავი ცხოველისა, არამედ შინაგანიც: წვა წადილით ღვთიურის მისაღებათ.
   მფლობელი-როგორც მეფე და მღვდელი ერთს პიროვნებაში-კურთხეულად ითვლება:
   იგი ჰფენდა ირგვლივ გარდამქმნელ ძალას სხივოსანს: მარჯს, გერმანული შესატყვისით
   "ჰაილ"(Heil), რაიც ხელდასმით გადადიოდა სხვაზე. რენე გენონის მოწმობით,
   ამ ძალა-გადავლენას არაბულ-ებრაულად "ბარაქაჰ" ეწოდება. ეს სიტყვა ქართულ
   სიტყვაშიც გვხვდება და სწორედ ხელთან დაკავშირებით უმთავრესად: "ბარაქიანი
   ხელი", ნაგულისხმევია კურთხეული ხელი, მადლის გამომვლინებელი. რა არის ეს
   ხელი კურთხეული, თუ არ იგივე "მწიფე ხელი"? დიახ, ქართული სახელდებით, "ხელმწიფე",
   მოცემულია პლასტიურად მთელი კონცეპცია "Priester-Konig"-ისა, მღვდელ მეფის.

   ასე გვირგვინდება საკრალური წყობა შენს პირველ ხილვაში, კარდუ, რაიცა აქ
   ყველაზე უფრო გარკვეულად ქმედებაში გამოსჩანს.

   

   

   
   

   

   დავით აღმაშენებელი

   

   ეს მეფური მართვა-კიდევ უნდა დავლოცოთ გენია ქართული სიტყვისა: "მართვა",
   ანუ დგინება "მართლისა"-ეს მეფური მართვა, საკრალურად მიჩნეული, გვხვდება
   არა მარტო ქართულ მითოსში, არამედ ქართულ "ისტორიაშიც". "რამეთუ თქვენ ხელმწიფენი
   უფალგყვა ღმერთმა ქვეყანასა განგებასა"-ვკითხულობთ გიორგი მერჩულის უკვდავ
   ნაწარმოებში: "ცხოვრებაი წმინდა გრიგოლ ხანძთელისა", "სამეფო ტახტი მერწმუნა
   პირველ ღვთისაგან და მერე მშობელთა ჩემთაგან"-ამბობს დიდი დედოფალი თამარ.
   კიდევ უფრო საოცარი: საქართველოში ჩვენ გვხვდება თვით "მეფე-ღვდელიც". სახელი
   მისი აღმაშენებელი დავით, დიდი მხედარი და ნათელმოსილი პიროვნება. ომში
   მას "საღმთო წერილიც" მიჰქონდა ხოლმე თან. ერთხელ "სამოციქულოს კითხვამ
   ისე გაიტაცა იგი, რომ კინაღამ წააგო ბრძოლა მან. თავის სახელს იგი სჭრიდა
   ფულზე ხან როგორც "ხრმალი ქრისტესი" ხან კი როგორც "ყრმა ქრისტესი": ხრმალი
   აქ მეფეა, ყმა კი "მღვდელი". გავიხსენოთ Sain Bernard და მისი "Regle de
   l«Ordre du Temple", მის მიერ როგორც "Milice de Dieu", წოდებული. ჯვაროსანთა
   მიერ დავითი უდიდეს პიროვნებად იყო მიჩნეული. მოვიყვანოთ ის ცნობანი, რომელნიც
   შესანიშნავად "მონივთა" ზ.ავალიშვილმა თავის ცნობილ ნარკვევში. 1109 წელს
   პარიზში მიიღეს ჯვარი, რომელზედაც ქრისტე აცვეს გადმოცემით. გამომგზავნი
   იყო ანსელიუს, წმინდა საფლავის კანტორი იერუსალიმში. ჯვარი დაასვენეს დიდი
   მოწიწებით ერთ პატარა ბაზილიკაში, რომლის ალაგს შემდგომ აღიმართა ცნობილი
   ტაძარი "Notre Dame". 1793 წელს, რევოლუციის დროს, ეს ტაძარიც დაარბიეს
   და ააოხრეს: ჯვარი დაიკარგა უკვალოდ. კანტორი სწერს თავის ეპისტოლეში: მე
   ეს ჯვარი საქართველოს მეფის დავითის ქვრივისაგან მივიღეო. ნუ გამოვუდგებით
   აქ ისტორიულ შეცდომას: დავითი იმ დროს ჯერ კიდევ ცოცხალი იყო. ჩვენთვის
   საგულისხმოა ეპისტოლეში ერთი თქმა: დავითმა "გოგსა და მაგოგს" კასპიის ბჭენი
   გადაურაზა და გზები მოუჭრაო. ვინ არიან ეს გოგი და მაგოგი? ჰინდოარიულ ტრადიციაში
   ხშირად იხსენიება "საკრავატრი": მეფე ქვეყნისა, რომლის სამყოფელ ადგილად
   იგულვებენ ჩრდილო პოლიუსის არეს, საიდანაც იგი ებრძვის ბნელსა და ქაოტურს.
   "მზე-მეფენი"-გადმოცემათა მიხედვით-ამ "საკრავატრის"-ის მსახიერებელნი არიან,
   რომელნიც ავსა და უკუღმართთან ბრძოლაში წარღვნას გადაურჩებიან ხოლმე და
   მაღალ მთებს აფარებენ თავს-გავიხსენოთ ნოე და მისი კიდობანი. ისინი მეფეებად
   ითვლებიან თორმეტისა: როგორც ზიგფრიდი, კარლოს დიდი და მეფე არტუს. ხალხთა
   თქმულებაში ამნაირადვე ისახება ალექსანდრე დიდი, აგრეთვე ცეზარიც. ახლოვდება
   თუ არა ბნელი ხანა, ანუ "ღმერთთა დაბნელება", ეს მზე მეფენი ევლინებიან
   კვლავ ქვეყანას სხვადასხვა განპიროვნებით, აღვივებენ თავიანთ ქმედებით ძალას
   ღვთიურისა მოწოლილი ბნელისა და ქაოტიურის წინააღმდეგ. გოგი და მაგოგი, ტრადიციათა
   ცნობით, ხალხია: ბოროტისა და უკუღმართების მატარებელნი. საკვირველი არაა,
   თუ ეს რწმენა გაცხოველდა ჯვაროსანთა რიგებში, რომელნიც იბრძოდნენ წმინდა
   საფლავის განთავისუფლებისათვის. და აი ერთი ჯვაროსანი აღნიშნავს სიხარულით-დავითმა,
   საქართველოს მეფემ, გოგსა და მაგოგს კასპიის საზღვარზე ბჭენი გადაურაზაო.
   და ვის შეეძლო ეს, თუ არა "მზე მეფეს", ანუ "მღვდელ მეფეს"? ხედავ კარდუ,
   სად ასულა სახელი აღმაშენებლისა? გავყვეთ ქვევით. სირიაში და პალესტინაში
   საქრისტიანო სამთავროების დაარსებით საგრძნობლად შელახეს მუსლიმის სამფლობელო.
   ხოლო უკანასკნელი არ თვლის თავის თავს დამარცხებულად: იგი იკრებს ძალას
   და უცდის ხელსაყრელ ჟამს, რომ შეუტიოს ჯვაროსნებს და უკუაგდოს იგინი. 1119
   წელს ნადიმ ედდინ ელღაზმა, ალეპოს სულტანმა, დაამარცხა ანტიოქიის მმართველი
   როჟერ, ანტიოქიელად წოდებული. მუსლიმთა სამფლობელოს იმედი მიეცა. ხოლო ამ
   იმედს ჩრდილიც მოადგა: სწორედ იმ დროს მძლავრდება ჩრდილოეთში ერთი საქრისტიანო
   მხარე: საქართველო. მუსლიმთა წინაშე გეგმა წამოიჭრა: ჯერ საქართველოს მოსპობა
   და შემდეგ ჯვაროსანთა გარეკვა, გეგმა სწორი და კარგად ნაანგარიშევი. 1121
   წლის აგვისტოში, საქართველოს მოადგა ნადინ ედდინ ელღაზის მეთაურობით დიდი
   ლაშქარი: 600.000 მხედარი-არაბები, სელჯუკები, თურქმენები. აგვისტოს 14-ს
   დიდგორის ველზე დავით აღნმაშენებელმა დიდი საომარი ოსტატობით დაამარცხა
   ეს ურდოები. ნადინ ედდინ ელღაზ თავში დაიჭრა და განადგურებული ჯარი უკუიქცა.
   დავითმა გაანთავისუფლა ტფილისი საემიროსაგან და ძველი ქალაქი სომხეთისა
   ანი საქართველოს შემოუერთა. ადვილად შეგვიძლია წარმოვიდგინოთ, თუ რა დიდ
   შთაბეჭდილებას გამოიწვევდა ჯვაროსანთა რიგებში დიდგორის გამარჯვება. დავითმა
   ამ გამარჯვებით არა თუ იხსნა მხოლოდ საქართველო განსაცდელისაგან, არამედ
   ამით მან ფასდაუდებელი დახმარებაც გაუწია ჯვაროსნებსაც. და აი იზრდება მისი
   სახელი ლეგენდათ კიდითი კიდემდე. ერთი ინგლისური ქრონიკა-როგორც ეს აქვს
   მოყვანილი ტიტე მარგველაშვილს ერთს ისტორიულ ნარკვევში, აგრეთვე ა. სანდერსს
   წიგნში "კაუკაზიან"-მოგვითხრობს: დავითმა, საქართველოს მეფემ, დაირქვა სახელი
   Predbyter Johannes", გადავიდა აღმოსავლეთში და იქიდან მოდის ეხლა საქრისტიანოს
   მოსაშველებლადო. შევჩერდეთ ამ ცნობაზედ. საშუალო საუკუნოებში წამოიჭრა მძაფრად
   ევროპაში იდეა "მეფე-მღვდლისა."Das Heilige Romische Reich" გერმანელ მეფეთა
   მიერ ქმნილი, მსოფლმნიშვნელოვანი ცდა იყო ამ იდეის განხორციელებისა. ცდა
   ცდად დარჩა, რადგან "მღვდელისა" და "მეფეს" შეერთება ერთ პიროვნებაში არ
   მოხდა.კიდევ მეტი: იგი მღვდელისა და მეფის ერთიმეორესთან შეხლად იქცა. ამ
   შეხლაში მღვდელი დარჩა თავისთვის და მეფე თავისთვის. მარცხი ამ ცდისა საბედისწეროდ
   იქცა მთელი დასავლეთისათვის, ნატვრა მღვდელისა და მეფის ერთ-სახედ ქცევისა
   ისე ღრმად იყო საშუალო საუკუნეთა ევროპაში ფესვგამდგარი, რომ მნატვრელთ
   მონატრებული სინამდვილედ წარმოესახად: შორს აღმოსავლეთში არსებობს მფლობელი,
   რომელიც ერთსა და იმავე დროს "მღვდელიც" არის და "მეფეც", სახელით: "პრესბიტერ
   იოჰანეს", ფიქრობდნენ დასავლეთში. პრესბიტერ: მღვდელთმთავარი. და აი ინგლისურ
   მატიანეს ეს მღვდელთმთავარი დავით აღმაშენებელი ჰგონია. არც ერთ ისტორიულ
   მფლობელს, თუ გინდ "მზემეფედ" სახულს, არ რგუნებია სახელის ასეთი ამაღლება:
   მითიური რეალობის ისტორიულ პიროვნებად ქცევა. ეს ქცევა არ არის შემთხვევითი
   ამბავი. წიაღში იმ ხალხისა, რომლის მდგენის პირველ-ხილვით მფლობელი "მწიფე
   ხელიანია", ესე იგი ხელკურთხეული და ხელმადლიანი, ერთხელც არის, "ხელ-მწიფე
   უნდა მოვლენილიყო. დავით აღმაშენებელი არის ხელმწიფე შენი გაგებით კარდუ,
   და როგორც ასეთი; მღვდელი და მეფე ერთსა და იმავე დროს. მისი ხელის "სიმწიფეს",
   მის სიმარჯვეს, საქართველოს ისტორიაში შემდგომ განმტკიცებულს, განუწყვეტლივ
   გრძნობდნენ ჯვაროსანნი შემდეგშიაც. ერთი რაინდი ჯვაროსანი სწერს ბეზანსონის
   მთავარ-ეპისკოპოზს: საქართველოს ჯარმა, თამარ დედოფლის ახალგაზრდა ვაჟის
   მეთაურობით, გადმოლახა მძლეობით მცირე აზია, აიღო ცხრა დიდი ქალაქი და სამასი
   ციხე შეანგრია; გამარჯვებულ სარდალს თან მოაქვს ნეშტი განსვენებული დედისა,
   რომლის სურვილი იყო იერუსალიმის განთავისუფლება; აღფრთოვანებით მოველით
   აქ ჩვენ მასო-აბოლოვებს რაინდი. ეს ლეგენდაა მხოლოდ, ჯვაროსანთა ნატვრით
   შექმნილი, მაგრამ ხშირად ლეგენდა უფრო ნამდვილია ვიდრე ისტორიული ამბავი.

     "აი დავით, დიდი მეფე ჩვენი, შენ მიერ კურთხეული კარდუ!"
     "იგი მარჯვენაა ჩემი!"
     "მარჯი შენს მარჯვენას, კარდუ!"

   მინაწერი. 1. წინადადებას ვიძლევი: გადაუშალოს აქ მოყვანილი "მადანი" რომელიმე
   მკითხველმა რომელიმე მკვლევარს დიდ კულტურათა. დაინახავს: მკვლევარი განცვიფრებული
   დარჩება. 2. როცა ჩვენ ვაცნობთ ხოლმე საქართველოს უცხოელებს, ზემოთქმულიდან
   უნდა გამოვდიოდეთ-თორემ "ისე" ჩვენს სიტყვას ზრდილობით მოისმენენ. ეს როგორც
   "რჩევა." 3. განმარტმება. * როცა ქართულ შაირს ვეხებოდი, მაგალითები მოვიყვანე
   "აბრუნდისა": ერთი აკაკის და მეორე ილიას შაირიდან. ვახსენებდი: თუ არ ვცდები,
   ასეთი "აბრუნდი" ვაჟასაც უნდა ჰქონდეს მეთქი ერთ შაირში. გერმანიიდან-გადარჩენილ
   წიგნებიდან-მივიღე ვაჟას წიგნიც შაირთა. აი ის "აბრუნდი"(შაირში "ღამე მთაში")
   ნათქვამია:

       "მთვარე კი ჯერ არსადა სჩანს,
       არ დაგვნათოის თავზედა."

   პირველი სტრიქონი გამართულია "მაღალი" ზომით, მეორე კი "დაბალი" ზომით.
   ყოვლად შეუძლებელია, პირველი წარმოვთქვათ ისე როგორც მეორე და მეორე ისე
   როგორც პირველი. ასეთი აბრუნდი დეტალია, ხოლო უნდა გვახსოვდეს, რომ ხშირად
   დეტალზე უფრო აშკარად მოინახვის "მთავარი". ვიმეორებ: ვისაც სურს გაიგოს
   ქართული შაირის საიდუმლოება ზომის მხრით, ამ დეტალს უნდა სწვდეს პირველ
   ყოვლისა.

   ("ბედი ქართლისა" #4)

   

   

   

   
   

   

   იმამ შამილი

   

   მზე ეშვება ნელინელ: თითქო დიდი თვალი, მწიფე შვინდის ფერი, მეწამულ-დამუქული,
   მინელებული. ყუდრო არეში გაისმის მხოლოდ ფრუტუნი ცხენთა. ბედაურები, უნაგირმოუხსნელნი,
   მწვანე ზავთიან მოლზე საძოვრად მიუშვიათ. ბორცვის განიერ ფერდობზე შამილის
   ნაიბებს ნაბდები გაუფენიათ-ისვენებენ მეომარნი, მხართეძოზე ნებივრად გართხმულნი.
   აქ არიან: სურახაი კოლელი, ახვერდი-მაღომა ხუნძახელი, ჯევად-ხან დარგოელი,
   ანზორ კარეხელი, ხაგნარ-დიბირ გიგატლოელი, მიქაილ ხორაკელი. არიან ჩაჩანნიც:
   შუაიბ, ტალგიკ, ხატუ, ესაკი და მრავალი სხვანი: რიგი ავარითგან, რიგი ტავლინითგან
   თუ ყაბარდოითგან. აქვეა თავჩენილი რაინდიც: ხაჯი მურად. დაღვრემილნი აყოლებენ
   თვალს ჩამავალ მზეს მეომარნი. არაა ხალისი მღერისათვის-მით უფრო როკვისათვის.
   ყველანი სდუმან. დუმილში ერთი ფიქრი იხლართება მხოლოდ: ფიქრი სახსარდამშლელი.

   ჩვიდმეტი წელია, ძლევამოსილი შამილი იგერიებს მედგრად შემოსეულ ურდოებს
   რუსთა. მამაცურ იცავენ თავისუფალნი შვილნი კავკასისა მშობელი მიწის ყოველ
   გოჯს. ხშირად კიდევაც ამარცხებენ რიცხვმრავალ მტერს. დარგოსთან ბრძოლაში
   სრული განადგურებაც აწვნიეს მას. ხოლო რუსნი არ დრკებიან მაინც, არ ცხრებიან:
   რაზმი რაზმს ემატება, მოგორავენ ვითარ ზვავნი მოხეთქილნი-ეტანებიან შეუვალ
   მაღლობებს, ხანდახან კიდევაც იპყრობენ რომელიმეს, და, შემდგომ: ეშვებიან
   სისხლით დამთვრალნი მშვიდობიან აულებში, აოხრებენ და არბევენ მათ. ჩვიდმეტი
   წელია, მარჯვედ ხვდება კავკასი მტერს. ხოლო როდემდის? იჭვი ღრღნის ნაიბებს
   როგორც მხვრელი მატლი შუაგულს ნამორისა: მაჟაური. ნაღვლით განაბულნი თვალს
   ავლებენ მეომარნი ჩამავალ მზეს. ყველანი ფიქრობენ ერსადაიმავეს. ფიქრი საზარელია:
   ზავი. ხოლო ვინ გაბედავს: ეს სიტყვა ჩააწვეთოს მეთაურს?

   ორი დღის წინად შამილს ეახლენ სწორედ ამის გამო ჯევად-ხან და ხაგნარ-დიბირ.
   მორიდებით წარსდგენ რაინდის წინაშე. შორიდან იწყეს სიტყვამოკლე საუბარი,
   რათა ამ გზით, მიკიბულ მოკიბულით თანისთან, შეპარვით სიტყვა ჩამოეგდოთ ზავზე.
   ხან ამას ეხებოდენ, ხან იმას. ხოლო მიადგებოდენ რა სახელდახელო გნდეს საუბარში-
   ესაა შვებულიყო სიტყვა "ზავი"-გნდე უეცრად უფსკრულის პირად იხსნებოდა და
   მყისვე იხევდენ უკან შეშინებულნი. ხანდახან გახედავდა ირიბად ხაგნარ-დიბირ
   ჯევად-ხანს: ეგებ მან გაბედოს სათქმელიო-ჯევად-ხან გვერდულ ირიდებდა თვალში
   თვალგაყრას. ორივენი შიშით იყვენ აყვანილნი. მათ იცოდენ: მეთაური არ ავარდებოდა
   რისხვით ზავის გაგონებისას-ხოლო იმასაც გრძნობდენ: არმხელილი რისხვა, შამილის
   განლიგებულ უძრაობაში შეკავებული, უარესი იქნებოდა. გამობრუნდენ ზავი არ
   უხსენებიათ.

   დადუმებულნი გაჰყურებდენ ნაიბები ჩამავალ მზეს. დუმილში ერთი ფიქრია გაბანდული:
   ზავი. ანაზდად თავს უხსნის დუმილს ერთი მათგანი: ახვერდი-მაღომა. "არ იქნება
   მიზანმხვედრი, რომ ხაჯი მურად ეახლოს შამილს მოსალაპარაკებლადოო". ერთი
   მკაცრი მოხედვა სახელგანთქმული მხედრისა განიერ დაყენებული თვალებით-მოხედვა
   უსიტყვო პასუხია: განა არ იციან მეგობრებმა, რომ მისსა და შამილს შუა უნდობლობის
   იჭვია გაქროლვილი? უკუაგდეს არჩევანი. ახლა შუანეთს ასახელებს მეორე-ეს
   კოლელია სურახაი. ვინ არ იცნობს ამ ქალს, ერთ ერთ ცოლს შამილისა! ტომით
   სომეხი, მაგრად ნაკვთიერი, იგი ხშირად ახლავს თან მეომარ ქმარს, თვითონაც
   მეომარი, ვაჟურად ტანგადაცმული. სწორედ ამის გამო, ფიქრობენ ვიეთნი, ეს
   ატეხილი ამორძალი, გამბედავი და ბედზე მიმგდები ყოველისა, იგი ყურსაც არ
   ათხოვებს რაიმე აზრს დაზავებისა. ბჭობა გრძელდება. ბოლოს დედა ახსენეს შამილისა.
   გულს მოეშვა ყველას: არჩევანი იგულვეს მისწრებად. გადასწყვიტეს: ხვალვე
   წასულიყო მასთან სურახაი, ხატუსა და ესაკის თანხლებით.

   გათენდა დილა. არჩეულნი გაემგზავრენ შამილის დედის სანახავად. მიუახლოვდენ
   სახლს. ჯერ გამოიკითხეს: მეთაური შინ იყო თუ არა. არ იყო. ამან გამბედაობა
   შეჰმატა მისულთ. წარსდგენ დედის წინაშე, გულზე ხელდაკრეფით, თაყვანით თავდახრილნი.
   მოახსენეს განაზრახი ნაიბთა. მოხუცი ქალი, მოდუნებული ხოლო ჯერ კიდევ ძვალმაგარი,
   შეირხა მთელი ტანით. მან, დედამ, თვითონ კარგად იცოდა უიმედო მდგომარეობა
   კავკასის თემთა-ხოლო კარგადვე იცოდა უტეხი ხასიათიც შვილისა. დიდხანს იდგა
   გარინდული, მძიმე ფიქრებში გადასული. ნაიბები იდგენ დადუმებულნი, ლოდინით
   კიდევ უფრო აღელვებულნი. ბოლოს თანხმობა განაცხადა მოხუცმა: მოლაპარაკებოდა
   შვილს. მიგზავნილები გამოეთხოვენ მადლობით. ათი წუთიც არ გასულა, ავარდა
   მოხუცი უეცრად, გავარდა ეზოში, იხმო მსახურნი, უბრძანა: დასწეოდნენ-წასულებს-
   სურდა უკან წაეღო მიცემული სიტყვა? გვიანღა იყო: ნაიბები გასცლოდენ შორს
   მიდამოს უკვე. ამასობაში შამილიც გამოჩნდა: შემოიჭრა ეზოში ყარაბაღული ბედაურით,
   შვიდი მურიდის თანხლებით. დადევნების აზრი გაუქმდა.

   გადმოხტა ცხენიდან სარდალი მარდად. ეცვა ღვინისფერი ჩოხა, საყელოზე და სამაჯურებზე
   ბეწვეულით მორთული. არც თუ მაღალი, ხოლო ნაკვთიერებით კვრივი და ტანოვანებით
   მაგრად სხმული. წელზე ხანჯალი, ფეხებზე მესტები, წვივებზე ტყავის ლეკვერთხები,
   თავზე თეთრი ჩალმა, მხრებზე დაშვებული. ნელი ნაბიჯით მიაშურა სასახლეს.
   დედაც თან გაჰყვა შორიახლო, ათრთოლებული. მას უყვარდა შვილი რაინდი: იყო
   იგი მისი სისხლი და ხორცი. ხოლო შვილში რაღაც უცნაურსაც გზნებდა ხოლმე:
   თითქოს კაცი კი არა ნადირი ეშვას. ჯერ კიდევ უშვი, სიურჩეს იჩენდა იგი დედის
   მუცელში. ხშირად აგონდებოდა ხოლმე დედას: რა სიავით ახლტა იგი ერთხელ მის
   საშოში. ტკივილიც იგრძნო ორსულმა, ბასრი, თუცაღა ერთი წუთით. შევიდენ სასახლეში.
   მისხდენ. შამილმა მოხედა დედას მოღუშულმა-დედა შეირხა. შერხევაში ის ტკივილი
   გაახსენდა, არა: იგზნო. ფეხმოკვეთილი გრძნობს ერთი წუთით ტკივილსაც მოკვეთილი
   ფეხისა-ამგვარი იყო დედის მოგონება იმ ტკივილისა. შამილო სდუმდა. სახე უძრავი,
   თითქო უწვარი ხისაგან ნაკვეთი, უკვე საკმაოდ დაღარული. თვალები შავი გველის
   ფერის, გამხვრელი ხედვით-ისინიც უძრავნი: თითქო ხამხამი არ სჩვეოდეთ სრულიად.
   ბაგე თვინიერ გაყვანილი და თანვე სასტიკ მოკუმული. შესაძლოა, ბაგეს ოდნავი
   ღიმილი მოეფრქვია-თვალებს კი არასოდეს. მათი მხვრეტი ციალი თვით ჯალათსაც
   შეაკრთობდა. შამილი სდუმდა: პირგამეხილი, ალმოვლებული. ქერა წვერი, ეგებ
   შეღებილი. ალივლივებდა თითქო მის შინაგან ალს და თან: ამით ანელებდა მას.
   ხოლო უცნაური: გალინგების ქვე მისი ღნიოში სახისა იმალებოდა მძიმე სევდა,
   არამიწიერი კაეშანი.

   "რა გნებავს?" მიმართა შვილმა დედას. კითხვამ გამოხსნა მოხუცი აუტანელ დაძაბულობისაგან.
   ნელი, დათუთქული ხმით გადასცა შვილს ნაიბთა გულნადები. შეჩერდა ათრთოლებული.
   შამილმა მოხედა დედას-დედა ატორტმანდა. ავი ცეცხლი აკიაფდა შვილის თვალებში
   ერთი წუთით. დედა შიშმა აიყვანა. შვილი აღარ იყო მისი შვილი. იგი უცხო იყო,
   სხვა, სულ სხვა. "ვინ იყვნენ მოგზავნილნი?" გაისმა კვლავ ხმა შამილისა:
   ეტყობოდა, ბოღმას იკავებდა. სურახაი, ხატუ, ესაკი", მიუგო დედამ. "ხაჯი
   მურად?" "არა". ჩამოწვა დუმილი. "დამტოვე მარტო!" დედა მოცილდა.

   შამილი დაფიქრდა. ხაჯი მურადს თუ მოუვიდა აზრად ეს უხამსი რამ?! ბრუ მოეხვია
   თავაღებულ მხედარს!? სახელი მურადისა შორს იყო გავარდნილი. აქა იქ ხმაც
   გაისმოდა: როგორც მეომარი იგი თვით შამილსაც გაეტოლება ცხენოსნობაში ხომ
   ვერცა ვინ შეედრებაო. ეგებ შამილის შენაცვლებაც აქვს ფიქრად როგორც იმამისა-ამას
   შიშნარევი ჩურჩულით აწვეთებენ. ხმა შამილისა ყურსაც წვდებოდა. ალაგმოს ეს
   თავგასული ნაიბიი?! ხოლო რა ლაგამი გაუძლებს ხაჯი მურადს?! შამილი კვიატ
   ფიქრებში იბნეოდა. სხვებს რაღა დაემართად, სხვებს: მკლავითა და ხრმალით
   ერთგულ ნაიბებს?! ისინიც წამოეგენ სასირცხვო გეგმაას? დამძიმდა ფიქრი მეომარისა.
   ეგებ მართლაც აღარ შესწევთ ძალა თემთ. აღარ ყოფნით ჟინი: ნაცადი სიმარჯით
   გაუმკლავდენ გარსმოხვეულ მტერს?! გაცუდდა ბუნება სარდლისა. გაიფიქრა: ეხლავ
   მოეხმო უმაღლესი საბჭო -ხოლო უკუაგდო ფიქრი წამსვე. იხმო მსახურნი. უბძანა
   შეეკაზმათ ალისფერი ბედაური. მოუყვანეს.მოევლო უნაგირს ვითარ გახელებული
   ავაზა. დაუკავა მარჯვედ ცხენს სადავე და გაექანა. მარტო გაეშურა: ერთი მურიდიც
   არ უახლია თან.

   მინავარდობდა მხედარი ველიდან ველზე. სიმშვიდე სულისა თანდათან აკლდებოდა,
   უსვენარობა ძარღვებში უვლიდა. "ზავი"-ეს ხომ დაღი იქნება სირცხვილისა! არა
   და არა! უძლეველნი ნაშიერნი უძლეველ ავართა, რომელთაც ერთხელ თვით შაჰ-ნადირიც
   უკუაქციეს ძარღვშეშინებული-ეს ქედმაღალი და მრევი ხალხი რუსეთის მეფეს დაემორჩილოს?!
   არასოდეს! სიტყვა ტვინში იწვოდა-ხოლო დაეჭვება არ ცხრებოდა. მიაგელვებდა
   მხედარი ბედაურს. უეცრად ერთი განცდა მოაგონდა. მაშინ ჯერ კიდევ ყმაწვილი
   იყო. იბრძოდა ყაზი-მუღლასთან ერთად შუაგულ გარსმოხვეული მტრისა: ალყაშემორტყმულ
   კოშკიდან შემოტევას იგერიებდა. გამოელია სასროლი. დანებდეს მტერს? არა და
   არა! გადმოხტა კოშკიდან, ეძგერა მტერს გაარღვია რკალი, ხიშტი მკერდში შერჩა
   შეტეხილი, გავარდა, ამოეფარა ძეძვიან ბუჩქნარს, ამოიძრო სისხლიანი რკინა,
   გადააგდო, მიიმალა, მიინაბა, და აი ასე, ორი დღე ღამის განმავლობაში, ებრძოდა
   ტკივილს, ძაბავდა ძალას, სძლია ჭრილობა. აი რა მოაგონდა, და საკვირველი:
   ჭრილობა, უკვე დიდი ხნის მორჩენილი, ამ წამს თოთქოს კვლავ გაეხსნა მორკინალს.
   შამილმა იგრძნო "ის" ტკივილი. ეხლა კი დაჭრილივით გავარდა.

   ერთ ფერდობზე ბავშვები თამაშობდენ. კლდის მკერდიდან მოჩქრიალებდა ხალასი
   ნაკადი. ბიჭებს აეშიშვლებიათ მომცრო სატევრები და ცდილობდენ: ისეთი მარდი
   მოქნევით განეკვეთათ მაჯის-სიმსხო კვრივი ჩქერალი, რომ რკინაზე ერთი ცვარიც
   არ შერჩენილიყო. თითქო გლუვი რტოაო-ისე სხეპავდენ ნაკადს. შემდეგ გახედავდენ
   მზეზე გაწვდილ სატევარს: არ სჩანდა ცვარიი-სიხალისე სიმარჯვეს ლესავდა.
   შამილმა შეაყენა ცხენი, გადმოხტა. იქვე ქვებით მორკალულ აუზში ანკარა ტბორი
   იყო შეგუბებული. მიუშვა ცხენი დასალევად. თვითონ კი მოპეშვა ცინცხალი ჩქერალი
   ორხელ და განიგრილა დასიცხული პირი. ბავშვები შეჩერდენ, ხმაც გაკმინდეს:
   ეუცხოვად ფრიად ეს მოღუშული და აბორგილი მხედარი, თითქო მუხა ყოფილიყო ნამეხარი.
   რამოდენიმე წუთი დუმილისა. შამილმა ჩაიფუჩუნა თითქოს თავისთვის, ბავშვური
   კილოთი და თან მომგები ღიმილით: "გავანადგურებთ მტერს!" "გავანადგურებთ
   და მერე როგორ!" იხრიალეს ერთხმად პატარა მორკინალებმა. სიმხნე მიეცათ.
   "შამილი თუ გაგიგონია?" შეეკითხა მხედარი ერთ მათგანს. "შამილიი? როგორ
   არ გაგვიგონია!" იჟივლეს მალხაზებმა ახალისებით. "ის დაანარცხებს მტერს!"
   "ასე ძალოვანია იგიი?" შამილის ბაგე ღიმილით გაიხსნა. "შამილიი? ვინ სძლევს
   მას? იგი უძლეველია-გაზი!" "ჩემზე უფრო ძლიერიი?" "შენზეე? შენც გძლევს
   იგი! მისი მომრევი არავინაა!" შამილს გული აუტოკდა. მარჯვენა თვალში ცრემლი
   იგრძნო მომდგარი, ცრემლი ნეტარებისა. დაღვაროს იგი აქ? არა: ამ ჩვილ მორკინალთ
   ცრემლს ვერ უჩვენებს, თუ გინ ასეთსაც. მოახტა ბედაურს და გაექანა.

   "შამილი შენცა გძლევს"-ეს სიტყვა არ ეშვებოდა მის სმენას. თავის თავი გაორებულად
   ეჩვენებოდა. ეს მხედარი, ეხლა ცხენს რომ მიაგელვებს, იგია თვითონ: შამილი.
   ამავე დროს იგი "სხვაა?" დეე, სძლიოს, ოღონდ მტერი სძლიოს! მხედარმა მოუშვა
   სადავე და მიუშვა ცხენი: უმხილა გავარდნა. ბედაური გავარდა: ეხლა იგრძნო
   ვინ იყო მხედარი. თვრებოდა ცხენი კუთებარეკილი-თვრებოდა მხედარი ძალაყრილი.
   რომელ უფსკრულს შეუშინდებოდა ცხენი? რა ჯებირი შეაკავებდა მხედარს? მინავარდობდა
   შამილი და გრძნობდა თან: ის "მეორე", ის "სხვა" ის მრევი ყველასი-მის არსში
   იზრდებოდა, როგორც ენგარდი ამოხაპულ წყაროს ტანში. ერთი ლელო კიდევ და:
   ამოშრეტილი ტანი აივსო. შამილში თითქოს ის "მეორე" იშვა, ის "სხვა", ის
   მრევი ყველასი. აღარ იყო სიღრუე. აღარ იყო გაორება მრთელ იქმნა შამილ! გაჰქრა
   ის ტკივილიც, სრულიად.

   მზე უკვე ჩასვენებული იყო, როცა იმამი დაბრუნდა. ეზოში მურიდები შეეგებენ.
   ჩამოართვეს ოფლში გაწურული ცხენი. შამილი მიზგითისაკენ გაეშურა. მურიდები
   გაჰყვნენ შორიახლო. შამილმა შეაღო კარი სალოცავისა. მურიდები შესდგენ, ცხენი
   იქვე მიაბეს. შამილი შევიდა სალოცავში. მოიხსნა ფეხსაცმელი. მოსასხამი იატაკზე
   გაჰფინა. პირი ჰქნა აღმოსავლის მიმართ. დაემხო ჯვარედინ მოკეცილ მუხლებზე.
   ყურები თითებით დაიჭდო. მოხუჭა თვალები. ლოცვად დავარდა. შამილს რწამდა
   ხრმალი და მას რწამდა ალლაჰ-ეს ორი მხოლოდ. ხრმალი და ალლაჰ მის არსში ერთიმეორეს
   ეცილებოდნენ-შეცილებაში მტკიცდებოდა ისლამი. მლოცველი მიეცა შინაგან სმენას:
   ნელინელ, თანდათან, მძაფრდაზმული ნაბვით. ელოდა ლოცვად დავარდნილი იდუმალ
   ხმას: თუ რას ამცნევდა იგი ნაიბებს გარდაწყვეტილების გამო. ელოდა, ელოდა.

   საღამო ღამედ იქცა-იმამი სალოცავში იმყოფებოდა. გათენდა დილა-იმამი არ სჩანდა.
   შიშმა მოიცვა ყველანი. გაეშურნენ მიზგითისაკენ: დედა იმამისა, ცოლნი მისნი,
   ვაჟები და ცირები მისნი, "ნუკერები"-მსახურნი. მურიდები. უხუცესნიც უმაღლესი
   საბჭოსი და მათ შორის: ჯალალ-ედდინ, მასწავლებელი და სიმამრი იმამისა. შამილი
   არ სჩანდა. შიში მოედო აულებს, თემებს. გამოეშურენ გუნიბისაკენ. დიდი და
   პატარა, ქალი და კაცი. შამილი არ სჩანდა. მოვარდენ სხვადასხვა მხრიდან ნაიბები
   აქაფებული ცხენებით. შამილი არ სჩანდა. რა დაემართა? შიში ურვად იქცა. ბჭობდენ,
   თათბირობდენ, რა ექნათ. ნაიბებმა არჩიეს წილისყრა, თუ ვის უნდა ხვედროდა:
   შეეღო კარი სალოცავისა. შეუდგენ წილისყრას. ამ დროს კარიც შეირხა: გამოჩნდა
   იმამი. იგრიალა თავმოყრილმა ხალხმა: "იმამ! იმამ! ლა ილლაჰ ილ ალლაჰ!" იმამი
   შესდგა მაღალ საფეხურზე: გაფითრებული, ჩაფერფლილი. იდგა უძრავად. არას იტყოდა.
   ხალხი გაინაბა სუნთქვაშეკრული. იმამი იდგა ხალხის წინ: როგორც მოსე, ამწვარ-უმწვარი
   ბურდიდან მოვლენილი, ისრაელის მიმართ, ხელში "ათი მცნებით." იმამს "ცნება"
   ტვინში ჰქონდა ამოჭრილი. ხალხი გაისუდრა დუმილში. იმამი თვალში თვალს არ
   უყრიდა არავის: მზერა მისი შორეთში ინთქებოდა, ვითარ ხილვა ზმანეულისა.
   წუთი აუტანელი. როგორც იქნა გაეხსნა მოვლენილს ათრთოლებით ბაგე. ხალხი სმენად
   იქცა და: მოესმათ მოგროვილთ საშინელი სიტყვანი, თითქო ნაკვერჩხლებად დატეხილნი:
   "ასჯერ სახრე...მას... ვინც... პირველმა... გაუწყა... ზავის ჩამოგდების...
   განზრახვა... მამცნო პროფეტმა..." იმამი ეხლა ენაბრგუ-აქაც თუ ემზგავსა
   მოსეს-დადუმდა. ხალხი ატორტმანდა რეტდასხმული, ზარდაცემული. თვალი თვალს
   ეყროდა გაშტერებით. ნაიბებმა დახარეს თავი. "ვინ იყო ის პირველი?" გაისმა
   უეცრად მყივანა ხმა ერთი ქალისა. ზარდაცემა ეხლა ხუთვად იქცა.

   მყისვე გაიხსნა პირველი რკალი მოგროვილთა. აღიმართა მტკიცედ დედა შამილისა.
   "მე ვიყავი იგი!" განაცხადა ნელი, მტკიცე ხმით. ხალხის გროვა მოიცვა საზარელმა.
   "სახრე ასსელდერ" შესძახა შამილმა იქვე მდგომ მურიდს. გროვა დაიკლაკნა გველნაკბენივით.
   მურიდმა მოიტანა სახრე. "შეუდექ ასსელდერ!" მიმართა მოხუცმა. მურიდს ხელი
   გაუშეშდა. ხალხი კვლავ ატორტმანდა. წუთი დამმეხავი.

   უეცრად მოეშვა საფეხურს იმამი. მოიხია ჩოხა. იწყო გაშიშვლება მხარ ბეჭისა.
   გასძახა თან მაგარი ხმით: "მე შვილი ვარ ამისა. იგი მოხუცია. 95 ჯერ მე
   სახრე-5 ჯერ დედას! შეუდექ ასსელდერ!" მურიდს სუნთქვა აღარ ყოფნის, ხელი
   არ ემორჩილება. ამ დროს წამოიჭრენ ნაიბები წინ, გამეხებულნი. "არ გვინდა
   ზავი!" დაიყვირა ჯევად-ხანმა. "ბრძოლა ბოლომდე!" მისძახა ხაგნარ-დიბირმა.
   ამათ სხვებიც მიჰყვენ. შამილის წინ აღიმართა მთელი გუნდი ნაიბთა. აშიშვლებულნი
   ხრმალნი აელვარდენ. "არ გვინდა ზავი!" "ბრძოლა ბოლომდე!" ხალხს მოეშვა სიმძიმე.
   "მარჯი იმამს! ლა ილლაჰ ილ ალლაჰ!" იმამი იდგა უძრავი. ფითრი სცილდებოდა,
   ღვივდებოდა, სახე ეხსნებოდა. ხოლო არას იტყოდა. ხალხი ირეოდა აღტაცებით.
   ბნელი ქვეფენილი ბუნებისაგან, საცა უპიროვნო ელემენტები თესლეულ თვლემენ,
   თრობის ღმერთი იშვოდა, ზღვარგადამლახველი: დიონისო. იშვოდა: ცალკეულ თვითოეულში
   და ერთობლივ ყველაში. შამილშიც იშვოდა იგი ხოლო რაინდი ზღვარზე თავს იკავებდა
   დაძაბული. სისხლი ხან ერთ საფეთქელში აწვებოდა ხან მეორეში. ხალხი ირეოდა
   აღტყინებით. სიტყვა აღარ ყოფნიდათ. ეხვეოდენ ერთიმეორეს. არ იყო სასუნთქი
   ავარდნის საბოლოვო გასაშლელად. ეხლა ესეც გაჩნდა.

   "საკრავები!" გადმოეშვა კუნთებათასმული ნაიბი: ხიგნარ-დიბირ. ჯიხვური აღერებით
   აღიმართა მკერდი. გაშალა მკლავები. დაუარა. მოავლო რკალი. მთელი ტანით იქცა
   ცინცხალ რიტმად. "ასსაა!" "მმდაარა დი-რა-რაა - მმ დაარა და-რა-რაა." ეხლა
   მეორე გამოხლტა: ახოვანი, მკერდმაღალი, მხრებმკვრივი, ალეწილი. ეს იყო ვაჟი
   შამილისა: ყაზი-მაღომა. ხლტომა ირმისა იყო. დაუარა. გავლებულ კამარას მეორე
   შევლო. "ასსაა!" მას მოჰყვა ჯევად-ხან. "როკვა!" გამოდის მეოთხე, გამოდის
   მეხუთე, გამოდის მეექვსე, გამოდის მეშვიდე. "ასსაა!" ეხლა ჯგუფ-ჯგუფად გამოდიან.
   "როკვა/" როკავენ ყველანი, მთელი კრებული როკავს. "დიიირა-დიიირა-დიიირა-დიიირა.და-რა-რაა-მმ
   დაარა და-რა-რაა." "ასსაა!" კავკასი როკავს, ალაღებული, ლხენით დამთვრალი.

   ერთი არ როკავს მხოლოდ. არა: მთელი ტანი რიტმით არის აყვანილი შინაგან-ხოლო
   გარეგან გაქვავებულია. ეს იმამია. ერთი ტალღა რიტმისა კიდევ და: ტანი-ქვა
   გასკდება. შამილი ბეწვზეა. ანთებულნი თვალნი ალს აფრქვევენ. უეცრად ცხენს
   მოავლო თვალი თავისას. თვალში ცხენის თვალი მოხვდა. შამილი შეირხა, გადაქანდა.
   დასძლია ცხენის თვალის ალმა კაცის თვალის ალს: დასძლია, გადაიზიდაა? ბნელი
   ბუნი, საცა უპიროვნო ელემენტები თესლეულ თვლემენ-რომელ სხვა ცხოველშია უფრო
   ცეცხლოვანი?! დასძლია, გადაიზიდა?! როკვით აყვანილი ამროკავი ტანი მოეშვა
   უეცრად: მოეშვა, მოსხლტა. შამილი გაექანა ცხენისაკენ, მოევლო უნაგირს, გავარდა.
   მყისვე მოახლტენ მეომარნი თავიანთ ბედაურებს. წინ: შამილი. უკან ნაიბები:
   ჯევად-ხან, სურახაი, ხაჯი-ალი, გაძივ, მაჰომედ-ეფენდი, ახვერდი-მაღომა,
   ანზორ, ომარილ-მაჰომედ, ხაგნარ-დიბირ, მიქაილ, ტალგიკ, შუაიბ, ხატუ, ესაკი,
   და ვაჟიც შამილისა: ყაზი-მაღომა.

   მინავარდობს იმამი-დაწინაურებული. მინავარდობენ თანამეომარნი მიყოლებით.
   წინ ხრამი, ყველასთვის ცნობილი. შამილი არ უხვევს-მიმყოლთ ტანში შიშის ჟრუანტელი
   ურბენთ. შამილი უახლოვდება ხრამს. ვინ შეაჩერებს? რა შეაკავებს? ახელებს
   ბედს, თუ ეზრდების ბედს? შამილი ხრამს მიადგა. დაუთქვა რაღაც ბედს, ჩაუთქვა
   რაღაც ბედს? იცის მხოლოდ: ბედი მისია, ვინც გამბედავია. ეხლა იგი ცხენკაცია:
   კენტავრ. ერთი წუთი, ბედგადამწყვეტი-ბედზიარი მხედარი ხრამს თავს გადაევლო.
   მეომარნი ატორტმანდენ, ბედაურებით რეტდასხმულნი. ხედავენ: ცხენკაცი მიანავარდებს
   ბედაურს, უვნებელი. ახლა ესენიც მიენდვენ ბედს: ყიჟინით, ხივილით გადაეშვენ
   ხრამის თავს. "ლა ილლაჰ ილ ალლაჰ! მარჯი იმამს!" მოექცნენ უვნებელ გაღმა.
   წინ: იმამ შამილ. უკან: მეომარნი. მინავარდობენ ახელებულნი. რომელ უფსკრულს
   შეუშინდებიან? რა ჯებირი შეაკავებთ?

       "იიარრაალ არრალუუ-
       ოდილლარ იდალლა!"

   

   
