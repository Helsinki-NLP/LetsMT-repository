

   Aðal orsakirnar eru lág laun

   

   Ég stend við þessi ummæli mín. Grunntaxtar sem fyrirtækið greiðir eftir
   eru lægri en atvinnuleysisbætur sem miðast við almennan taxta verkafólks
   eftir sjö ár. Það þýðir ekki að benda á bónusgreiðslu sem getur verið
   mjög lág", sagði Kristján Gunnarsson, formaður Verkalýðs og sjómannafélags
   Keflavíkur og nágrennis í samtali við Víkurfréttir.

   Kristján sagði í frétt á Stöð 2 í síðustu viku að mörg fiskvinnslufyrirtæki
   greiddu skammarlega lág laun og jafnvel undir atvinnuleysisbótum. Því
   væri ekki óeðlilegt að fyrirtæki væru í vandræðum með að fá starfsfólk.
   Ellert Vigfússon hjá Íslenskum ígulkerum í Njarðvík vísaði ummælum Kristjáns
   á bug daginn eftir í fréttum Stöðvar 2 og sagði meðallaun í desember
   fyrir utan desemberuppbót og launatengd gjöld vera um 82 þús. kr.

   Kristján Gunnarsson segir að forráðamenn fyrirtækja geti ekki blandað
   bónusgreiðslum inn í þessa umræðu því það sé mjög einstaklingsbundið
   hvað fólk fái í bónus. Slíkar greiðslur geti verið frá 0 krónum og upp
   í tvö- til þrjúhundruð krónur á tímann að sögn Kristjáns.

   Í fréttum RÚV í síðustu viku var sagt að Íslensk ígulker hafi óskað eftir
   því að ráða um 60 tælenskar konur til starfa vegna fyrirhugaðrar stækkunar
   verksmiðjunnar. Ellert Vigfússon, framkvæmdastjóri fyrirtækisins vildi
   ekki staðfesta þessa tölu en sagði að ef ekki fengist íslenskt starfsfólk,
   þyrfti fyrirtækið að leita út fyrir landssteinana eftir vinnukrafti.

   Kristján var hissa á því að samtök fiskvinnslustöðva skyldu senda Stöð
   2 athugasemd við ummæli hans þar sem Íslensk ígulker skilgreina sig ekki
   sem fiskvinnslufyrirtæki og losna þannig við að gera kauptryggingasamninga
   við starfsfólk sitt. Samtök fiskvinnslustöðva eru með samning við verkalýðsfélög
   um kauptryggingar sem fólk öðlast eftir níu mánaða starf og tryggir því
   laun þrátt fyrir tímabundinn hráefnisskort í frystihúsunum.



   Aðeins eitt flugeldaslys

   

   Áramótin voru nær slysalaus hjá Suðurnesjamönnum. Aðeins kom einn á slysamóttöku
   með áverka af völdum flugelda. Ekki var þó um alvarleg meiðsl að ræða.



   Þyrluflugeldi kastað í dreng

   

   Svokölluðum þyrluflugfeldi var kastað í dreng í Grindavík á nýársdag
   með þeim afleiðingum að eldur kveiknaði í úlpu og peysu drengsins. Snarlega
   tókst að slökkva eldinn og drengnum varð ekki meint af.



   Valt milli ára

   

   Varnarliðsmaður af Keflavíkurflugvelli endaði ekki síðasta ár vel og
   af sama skapi byrjaði ekki nýja árið gæfulega. Hann velti nefnilega bíl
   sínum á Reykjanesbrautinni á miðnætti og var að velta fjórar veltur þegar
   klukkan sló 00:00.

   Atvikið varð við Grindavíkurveginn. Varnarliðsmaðurinn var að taka framúr
   annari bifreið þegar hann missti stjórn á bílnum og hafnaði utan vegar
   og fór fjórar veltur. Ökumaður og farþegi voru fluttir á hersjúkrahúsið
   þar sem gert var að meiðslum þeirra.



   Sviptur fyrir hraðakstur

   

   Ökumaður var sviptur ökuleyfi sínu eftir að hann var stöðvaður fyrir
   ofsaakstur á Reykjanesbraut aðfaranótt 2. janúar. Kauði var tekinn á
   166 km. hraða og var sviptur á staðnum.



   Eldur í rusli

   

   Eldur kom upp í sorpgeymslu við íþróttahúsið við Sunnubraut í Keflavík
   snemma á nýársmorgun. Skemmdir urðu á hurðakarmi og sót og reykur komust
   inn í íþróttahúsið. Talið er að eldurinn hafi kveiknað út frá glóð í
   flugeldi sem hafði lent í ruslinu.



   Róleg áramót

   

   Áramótin voru róleg hjá lögreglumönnum í Keflavík og Grindavík. Engin
   afskipti þurfti að hafa af fólki á skemmtistöðum og það var ekki fyrr
   en undir morgun að bera fór á leiðindum í heimahúsum vegna ölvunar. Einn
   maður kærði líkamsárás. Hann sagði að sparkað hefði verið í andlitið
   á sér þar sem hann lá í gólfinu. Tvær tennur brotnuðu og aðrar losnuðu
   í munni mannsins.



   Leggur til að byggður verði skóli í Heiðarbyggð

   

   Skólanefnd Reykjanesbæjar lagði til við bæjarstjórn á síðasta fundi sínum
   að byggður verði nýr grunnskóli í Heiðarbyggð í Keflavík. Var málið tekið
   fyrir á bæjarstjórnarfundi í fyrradag og samþykkt að vísa málinu til
   bæjarráðs og frekari umræðu í bæjarstjórn. "Þetta mál krefst ítarlegrar
   umræðu og skoðunar og þarf ákveðinn meðgöngutíma þó allir séu sammála
   að byggja Heiðarbyggðarskóla", sagði Ellert Eiríksson, bæjarstjóri og
   benti á að allir flokkar hefðu lofað þessu fyrir síðustu kosningar.

   Í fundargerð skólanefndar kemur fram að lagt er til að skólinn verði
   byggður í áföngum og í fyrsta áfanga verði byggð stjórnunarálma og stofur
   fyrir 1.-4. bekk. Við skólann er gert ráð fyrir fjölnota íþróttahúsi.

   Bent er á að skólahúsnæði það sem til er í bæjarfélaginu sé þegar of
   lítið fyrir lögbundna kennslu. Eftir sex ár eigi skólarnir að verða orðnir
   einsetnir skv. lögum. Ljóst sé að innan tveggja ára verði ekki hægt að
   halda uppi þeirri kennslu sem fram fer í dag í núverandi húsnæði vegna
   fjölgunar nemenda, hvað þá að hægt verði að bæta við því kennslumagni
   sem lög gera ráð fyrir að bætist við á næstu árum.

   Bygging nýs skóla sé því brýnt verkefni sem þurfi að hafa forgang í framkvæmdum
   sveitarfélagsins.

   Nokkrir bæjarfulltrúar lögð orð í belg og fram kom að lítið hefði heyrst
   frá skólanefnd vegna þessa máls. Ellert Eiríksson sagði það koma til
   vegna þess að nefndarmenn væru ekki einhuga um hvernig standa ætti að
   skólabyggingunni og hvort hafa ætti skólann langskiptann eða þverskiptann.
   Jóhann Geirdal sagði að meirihlutinn væri búinn að vera værukær í þessu
   máli en benti jafnframt á að þeir aðilar sem hefðu staðið að skólabyggingum
   að undanförnu hefðu flestir ákveðið að hafa skólana langskipta.



   Gata nefnd í höfuðið á bæjarfulltrúa

   

   Ægir Sigurðsson, varabæjarfulltrúi Alþýðubandalagsins í Reykjanesbæ sótti
   sinn fyrsta bæjarstjórnarfund sl. þriðjudag. Svo skemmtilega vildi til
   að á sama fundi var samþykkt að nefna nýja sjávargötu, sem liggur á neðan
   við Hafnargötu í Keflavík, Ægisgötu.

   Höfðu menn gaman að þessu og sögðu það ekki á hverjum degi sem heilu
   göturnar væru nefndar eftir bæjarfulltrúum. Kristján Gunnarsson, bæjarfulltrúi
   (A) sagði þetta mikinn heiður fyrir Ægi en spurði jafnframt í gamansömum
   tóm hvort Ægir væri ekki vanhæfur í þessu máli!!



   Stöð 3 með endurvarp

   

   Stöð 3 hefur óskað eftir leyfi Skipulags- og tækninefndar Reykjanesbæjar
   til að reisa endurvarp fyrir útsendingar stöðvarinnar á nýjum vatnstanki
   við Grænáshlið.

   Stöðin ber allan kostnað af uppsetningunni en greiðir leigu af afnotunum.



   Uppselt í bíó kvöld eftir kvöld

   

   Það er búin að vera mikil stemmning í Nýjabíói í Keflavík síðustu daga.
   Uppselt hefur verið á sýnigar á Ace Ventura: When Nature Calls kvöld
   eftir kvöld. Davíð Jónatansson bíóstjóri sagði að myndin yrði sýnd daglega
   í bíóinu næstu daga og væru tímar auglýstir í símsvara bíósins.

   "Aðsóknin er búin að vera það mikil að hingað komu tveir strákar og urðu
   þeir orðlausir eftir að hafa misst af bíómiðum tvo daga í röð," sagði
   Davíð en uppselt hefur verið á sýningarnar mörgum klukkustundum fyrir
   sýningu.

   Barnamyndin um Pocahontas nýtur einnig mikila vinsælda en hún verður
   sýnd á sunnudag kl. 15:00

   
   Kjaftfullt Nýja bíó skömmu fyrir forsýningu á Ace Ventura: When Nature
   Calls. VF/mynd: DJ



   Óvenjulegt veður

   

   
   Það er mál manna að veðrið undanfarna daga hafi verið óvenjulegt. Snjór
   var yfir öllu en margsinnis bætti þoka um betur og lá þokuslæðan lágt
   yfir landinu. Oft var þokan myndræn og það var ævintýraljómi yfir slippnum
   í Njarðvík daginn fyrir gamlársdag þegar þessi mynd var tekin. VF/mynd:
   Hilmar Bragi



   Eldur í blaðagámi

   

   
   Eldur kom upp í blaðagámi fyrir framan verslunina Kaskó í Keflavík á
   gamlárskvöld. Einn nágranni varð var við eldinn og reyndi að slökkva
   í honum með handslökkvitæki en tókst ekki. Slökkviliðið kom stuttu síðar
   með réttu græjurnar og slökkti eldinn á örskotsstund. Ekki er vitað hvernig
   eldurinn kom upp. VF-mynd/pket.



   Uppsögn samninga ólögleg

   

   Uppsögn samninga hjá Verkalýðs- og sjómannafélagi Keflavíkur og nágrennis
   og fleiri félögum var dæmd ólögleg í félagsdómi í gær. "Þetta eru vonbrigði
   en dómurinn kemur mér kannski ekki algerlega á óvart", sagði Kristján
   Gunnarsson, formaður VSFK um úrskurðinn.

   Í úrskurðinum segir að engar forsendur hafi verið fyrir uppsögn samningsins
   en Kristján segir að þetta sé réttlætið í augum félagsdóms. "Á sama tíma
   er verið að dæma fjölmörgum embættismönnum þúsundir króna kauphækkanir,
   allt að 10% á miklu hærri laun, á meðan verkalýðurinn má sætta sig við
   2700 krónu hækkun. Ég held að það liggji í augum uppi að við höfum ekki
   sagt okkar síðasta orð".



   Örn á Borgina

   

   Örn Garðarsson, veitingamaður á Glóðinni í Keflavík hefur tekið á leigu
   veitingareksturinn á Hótel Borg í Reykjavík. Hann mun þó áfram verða
   með rekstur á Glóðinni.

   "Þetta er auðvitað mjög spennandi verkefni og vonandi skemmtilegir tímar
   framundan", sagði Örn í stuttu spjalli við Víkurfréttir.

   Hótel Borg er elsti og einn virtasti veitingastaður höfuðborgarinnar.
   Tómas Tómasson oft kenndur við Hard Rock hefur verið með hótel- og veitingarekstur
   á Borginni en hefur nú látið veitingahliðina í hendur á Keflvíkingnum
   unga sem hefur verið í landsliði matreiðslumanna undanfarin ár.



   Verslunareiningar, kaffihús og krá í Glerhúsið?

   

   Skipulags- og tækninefnd Reykjanesbæjar hefur borist fyrirspurn frá rekstraraðilum
   Glerhússins að Njarðarbraut 9 í Njarðvík (síðast Toppurinn), en hugmynd
   þeirra er að skipta húsinu niður í einingar, sem innangengt er á milli
   og leigja út til verslunar- og þjónustu ýmiskonar.

   Einnig hafa þeir í hyggju að setja upp söluturn með sölulúgum í húsnæðinu
   ásamt kaffihúsi og krá. Útiaðstöðu sé hugsanlega hægt að nýta undir bensínstöð.
   Rekstraraðilar hússins, þau Jóhannes Einarsson og Jónína G. Færseth,
   óska eftir afstöðu skipulagsnefndar til þessara hugmynda og hvernig þurfi
   að bera sig að við öflun leyfa. Þá telja þau mikilvægt að fá aðrein frá
   Reykjanesbraut að húsinu og óska eftir aðstoð bæjaryfirvalda til að fá
   það samþykkt hjá Vegagerðinni.

   Í svari nefndarinnar kemur fram að þessi lóð er ætluð undir verslun og
   þjónustu og því þurfa lóðarhafar að leggja allar breytingar á byggingunni
   fyrir byggingarnefnd. Hvað varðar aðrein að Reykjanesbraut sé það alfarið
   á valdi Vegagerðarinnar en stefna hennar hefur verið sú að fækka gatnamótum
   á Reykjanesbraut vegna umferðaröryggis.



   Fyrsta barn ársins úr Keflavík

   

   Fyrsta barn ársins, stúlkubarn fæddist á Landsspítalanum á fyrstu klukkustund
   nýja ársins. Foreldrar þess eru ungir Keflvíkingar, Sóley Sveinbjörnsdóttir
   og Gunnar Adam Ingvarsson. Stúlkan fæddist rúmum mánuði fyrir tímann
   og því var móðirin send til Reykjavíkur til að fæða. Það gekk vel og
   heilsast barninu vel í dag sem var 2548 grömm og 41 sentímetri við fæðinguna..



   Útskriftarhópur FS

   

   
   Þessi fallegi hópur ungmenna útskrifaðist á haustönn í Fjölbrautaskóla
   Suðurnesja fyrir jól, alls 35 nemendur. Í frásögn frá útskriftinni í
   síðasta blaði datt út nafn eins nemandans sem hlaut verðlaun. Hann heitir
   Bjarki Sigurðsson en hann hlaut viðurkenningu fyrir góðan árangur í uppeldis-
   og sálfræðigreinum. Heimir Stígsson tók myndina.



   Mólókofkokteill við sjúkrahúsið

   

   Mólókofkokteil var kastað í E-álmu Sjúkrahúss Suðurnesja. Ekki varð mikill
   eldur af og skemmdir því óverulegar. Ekki er vitað hver þarna var að
   verki.

   Mólókofkokteill er glerflaska fyllt með eldsneyti og er kveikiþræði komið
   fyrir í stút flöskunnar. Kokteilar sem þessir eru ekki óalgengir í götuóeirðum
   erlendis.



   Mesta fjölgun íbúa í Garði

   

   Íbúum á Suðurnesjum fækkaði um 0,1% á milli áranna 1994 og 1995, samkvæmt
   bráðabirgðatölum Hagstofu Íslands um mannfjölda 1. desember 1995.

   Garðurinn hefur vinninginn hvað varðar fjölgun íbúa. Þar fjölgaði um
   2,9% og eru íbúar í Garði nú 1152. Mesta fækkunin á Suðurnesjum varð
   hins vegar í Sandgerði. Þar fækkaði íbúum um 4,9% og íbúatalan fór úr
   1358 íbúum niður í 1291 íbúa.

   Í Reykjanesbæ fjölgaði íbúum um 0,1% og búa nú 10.223 íbúar í bæjarfélaginu.
   Sé íbúafjölgun eða fækkun skoðuð eftir gömlu sveitarfélögunum sem mynda
   Reykjanesbæ þá kemur í ljós að íbúum í Höfnum fækkaði um 14,6% aða fækkaði
   úr 137 niður í 117 íbúa eða um 20 manns. Í Njarðvík fjölgaði um 1,4%
   og þar búa 2.618 íbúar. Í Keflavík búa 7.605 og er það fækkun um 0,3%
   milli ára. Í Grindavík fjölgaði um 1,1% milli ára og þar búa í dag 2.167
   manns og í Vogum á Vatnsleysuströnd búa 598 sem er 0,5% fækkun.

   Samtals eru íbúar á Suðurnesjum að Keflavíkurflugvelli undanskildum 15.634
   manns.



   Ástfanginn rúðubrjótur

   

   Eitt rúðubrot var tilkynnt til lögreglu um síðustu helgi. Þar var rúða
   brotin í ástarsorg að talið er. Rúðubrjóturinn fannst og er hann miður
   sín eftir verknaðinn og segist ætla að bæta fyrir rúðubrotið.



   Lamdi löggubíl

   

   Rúmlega fertugur maður var handjárnaður og færður til lögreglustöðvar
   eftir að hafa ráðist á lögreglubifreið og lamið hana nokkur högg í vélarhlíf
   og frambretti. Aðeins sér á bílnum eftir árásina.

   Maðurinn viðurkenndi árásina eftir að mesta reiðin var runnin af honum.
   Hann fær örugglega að bæta fyrir þær skemmdir sem hann olli.



   Þórhildur yfirlæknir heilsugæslu

   

   Þórhildur Sigtryggsdóttir, heilsugæslulæknir í Keflavík hefur tekið við
   stöðu yfirlæknis Heilsugæslustöðvar Suðurnesja. Venjan er að skipta um
   yfirlækni á tveggja ára fresti í stofnuninni. Þórhildur tekur við af
   Jóni Benediktssyni. Þórhildur er gift Hrafnkeli Óskarssyni sem er yfirlæknir
   Sjúkrahúss Suðurnesja og hlýtur það að teljast óvanalegt að hjón séu
   yfirmenn á jafn fjölmennum vinnustað og þessi er.



   Hraði í blíðunni

   

   Töluvert hefur borið á hraðakstri í blíðunni síðustu daga. Talsverður
   fjöldi ökumanna hefur verið stöðvaður á 120-130 km. hraða. Engin umferðarslys
   hafa þó orðið. Nú spáir kólnandi veðri og því hættara við hálku og því
   vert að hvetja ökumenn og aðra til að fara verlega og valda ekki slysum.



   Georg Helgason heiðraður

   

   Austfirðingafélag Suðurnesja var stofnað 1957 í Keflavík. Fyrsti formaður
   þess var kosinn Georg Helgason. Fyrir utan spilakvöld og þorrablót hefur
   félagið staðið fyrir skógrækt í hæðinni við vatnstankinn. Á aðalfundi
   Austfirðinga í haust flutti Karl Sigurbergsson tillögu um að gera Georg
   Helgason að heiðursfélaga, sem að sjálfsögðu var samþykkt samhljóða.

   
   Georg er vel að þeim heiðri kominn. Enginn hefur starfað eins vel og
   lengi að málefnum Austfirðinga hér. Á þorrablóti félagsins í Stapa á
   laugardaginn nk. verður Georg veitt heiðursskjal.



   "Umferðarljós" á vetrarbrautina?

   

   Bæjarbúar í Reykjanesbæ hafa svo sannarlega nýtt sér nýopnaða vetrarbraut,
   sem er upphituð og upplýst skokk- og göngubraut við íþróttavöllinn í
   Keflavík. Að sögn Stefáns Bjarkasonar, íþrótta-og tómstundafulltrúa bæjarins
   hefur aðsóknin verið svo mikil að menn hafa haft á orði að það þyrfti
   að setja þar umferðarljós, svo fólk komist inn á brautina. "Það er ánægjulegt
   að brautin skyldi fá svo góðar viðtökur en sýnir sig jafnframt að mikil
   þörf var fyrir hana", sagði Stefán.



   Tvö ný fiskvinnsluhús við höfnina

   

   Fiskmarkaður Suðurnesja hefur ákveðið að byggja um 1500 fermetra fiskvinnsluhús
   við hafnarsvæðið í Sandgerði, sem nýlega var deiliskipulagt fyrir fiskvinnsluhús.
   Að auki ætla aðrir aðilar sem eru í útlflutningi á ferskum fiskflökum
   að byggja svipað hús á þessu svæði. Þessi tvö eru fyrstu fiskvinnsluhúsin
   sem byggð eru í Sandgerði í mörg ár.



   178 útköll 1995

   

   Eitthundrað sjötíu og átta útköll voru hjá Brunavörnum Suðurnesja á síðasta
   ári þar af 81 þar sem um eld var að ræða. Þá voru útköll sjúkrabifreiða
   alls 1027 á árinu. Þess má geta að vegna umræðu um nýtt neyðarnúmer er
   fólki bent á að það á einungis að nota ef það man ekki eða getur ekki
   fundið númer þeirra neyðarstofnana sem það þarf að hringja í. Sími hjá
   Brunavörnum fyrir slökkvilið og sjúkrabíl er 421-2222.



   Fjölmenni á þrettándabrennum

   

   
   Það var mikið fjölmenni sem lagði leið sína á þrettándabrennur í Keflavík,
   Garði og Vogum sl. laugardagskvöld til að kveðja jólahátíð með skrúðgöngu
   undir forystu álfakónga og drottninga. Sagt er að álfar og huldufólk
   láti sjá sig á þrettándanum. Einnig voru jólasveinar á ferð. Veðrið lék
   við bæjarbúa sem áttu góða stund við myndarlegar brennur. VF-mynd/pket.



   Mjög mikill viðbúnaður

   

   
   Lögregla, slökkvilið og björgunarlið á Suðurnesjum er með mikinn viðbúnað
   vegna yfirvofandi flóðahættu á næstu dögum. Einnig eru bæjarstarfsmenn
   í viðbragðsstöðu og hafa verið síðan í haust að undirbúa flóðavarnir.
   Almannavarnanefnd Suðurnesja fundaði á þriðjudag þar sem aðgerðir lögreglu,
   slökkviliðs og björgunarsveita voru samhæfðar. Flóðin standa yfir frá
   laugardegi og fram á miðvikudag í næstu viku en mesta háflóðið verður
   á mánudaginn þegar flóðahæð nær a.m.k. 4,62 metrum.

   Eins og kunnugt er voru mikil háflóð að morgni aðfangadags en þá sluppu
   menn með skrekkinn þar sem hæð var yfir landinu og hleypti ekki lægðum
   að. Lægðir geta haft mikil áhrif á hæð sjávarflóða því eftir því sem
   lægðir eru dýpri og hvassari þá verða flóðin meiri. Háflóðið á mánudag
   á að vera 4,62 metrar samkvæmt flóðatöflu. Eðlilegur loftþrýstingur telst
   vera 1013 millibör og ef 950 millibara lægð fylgir flóðinu kemur það
   til með að hækka um 63 sentimetra til viðbótar. Þumalputtareglan er að
   flóðið hækkar um einn sentimetra fyrir hvert millibar sem loftþrýstingur
   lækkar frá 1013 millibörum. Þá er öldugangur ekki reiknaður með.

   Veðurhorfur fyrir næstu daga eru ekki góðar. Í Reykjanesbæ var búið að
   koma fyrir einstreymislokum á nokkur frárennslisrör og þeir munu koma
   að gagni næstu daga.

   Karl Hermannsson aðstoðaryfirlögregluþjónn í Keflavík sagði að á fundinum
   hefðu aðgerðir verið samhæfðar og menn hafi rætt viðbrögð. Víða um Suðurnes
   geta flóðin haft slæmar afleiðingar, s.s. í Sandgerði, Vogum og Höfnum.
   Þá standa ýmis mannvirki í Keflavík og Njarðvík lágt. Þegar flóðið verður
   hæst, 4,62 má heita öruggt að flæða mun inn á nokkrum stöðum. Menn geta
   þó fyrirbyggt tjón með því að stífla niðurföll og loka fyrir hurðaop.
   Reykjanesbrautin getur farið í kaf á Fitjum og hafnarmannvirki verða
   víðast hvar á kafi.

   Lögregan hvetur fólk til fyrirbyggjandi aðgerða og þeir sem þurfa aðstoð
   getað leitað til Lögreglunnar í síma 421 5500 eða slökkviliðs í síma
   421 2222. Þessir aðilar eru síðan í sambandi við björgunarsveitir og
   bæjarstarfsmenn. Fólk er hvatt til að nota ekki neyðarnúmerið í þessum
   tilvikum.

   "Ég er með í maganum yfir veðurspánni fyrir helgina", sagði Sigurður
   Ágústsson aðstoðaryfirlögregluþjónn í Grindavík. Þar á bæ óttast menn
   einna helst flóðin í höfninni og á því svæði þar sem hús Hópsness stendur
   og fjárhús á Bótinni. Sigurður sagði í samtali við blaðið á mánudag að
   Almannavarnir Grindavíkur myndu funda þegar líða tæki að helgi, jafnvel
   í dag.

   20. febrúar megum við aftur eiga von á samskonar flóðum og einnig í júlí
   í sumar.



   Hver bæjarbúi fer einu sinni í mánuði í sund

   

   Eitthundrað og fjörtíu þúsund manns komu á stundstaði Keflavíkur og Njarðvíkur
   á síðasta ári.

   Þar er Sundmiðstöðin stærst með tæplega 89 þús. manns, Sundlaug Njarðvíkur
   er með 30 þús. manns og Sundhöll Keflavíkur með 25 þús. manns. Samtals
   því tæplega 141 þús. gestir. Þetta þýðir að bæjarbúar í Reykjanesbæ hafa
   að meðaltali farið tæplega þrettán sinnum á sundstaðina á síðasta ári,
   eða u.þ.b. einu sinni í mánuði.



   Gleðskapur í Vogum

   

   Gleðskapur í Vogum endaði með því að kalla þurfti til lögreglu þegar
   óboðnir gestir mættu í gleðskapinn og voru með óspektir. Brotnaði m.a.
   ein rúða og slagsmál brutust út með því að einn hefur kært líkamsárás.
   Hinn slasaði úr slagsmálunum var fluttur á Sjúkrahús með skurð á enni
   og hendi.

   Þetta voru ekki einu slagsmálin um síðustu helgi því í brýnu sló milli
   manna á Hafnargötunni í Keflavík. Allt komst þó í ró um síðir og lögregla
   þurfti engin afskipti að hafa af þeim málalokum.



   Akfeitur aulaþorskur í netin

   

   
   Árni Einarsson vélstjóri á Happasæl KE hampar hér aulaþorski sem þeir
   strákarnir fengu í netin í fyrradag. Flotinn hefur verið í mokfiskiríi
   síðustu daga þrátt fyrir að fiskifræðæingar segi lítinn sem engan fisk
   vera í sjónum. Happasæll hefur fengið 240 tonn á 16 dögum. Sömu sögu
   er að segja af öðrum neta- og línubátum. VF/mynd:

   Hilmar Bragi



   Klippt grimmt

   

   Laganna verðir hafa verið með klippurnar á lofti um öll Suðurnes frá
   áramótum og númeraplötur hafa fengið að fjúka af 75 bílum þar sem eigendur
   þeirra höfðu annað hvort ekki fært ökutækin til skoðunar eða ekki hefur
   verið gengið frá tryggingum.



   Ungar snótir í miðbænum

   

   Lögreglumenn óku tveimur fimmtán ára snótum til síns heima um helgina.
   Þær höfðu verið á ferð í miðbæ Keflavíkur löngu eftir að það var kominn
   háttatími og því ekki um annað að ræða en að koma þeim til síns heima.



   Breytingar fyrir 14 milljónir króna

   

   
   Dragnótabáturinn Arnar KE 260 úr Keflavík kom um síðustu helgi úr breytingum
   frá skipasmíðastöð Þorgeirs og Ellerts á Akranesi. Skipið var lengt um
   3,3 metra og er nú 19,5 metrar að lengd. Að sögn Ragnars Ragnarssonar
   útgerðarmanns Arnars KE kostuðu breytingarnar á skipinu um 14 milljónir
   króna.

   Á mánudag var unnið að því að koma veiðarfærum um borð og að skoða skipið.
   Halda átti til veiða um leið og veður lagaðist. Aðspurður hvernig Arnar
   KE reynist til sjós sagði Ragnar ekki vera komna neina marktæka reynslu
   á það en Arnar hafi a.m.k. verið gott sjóskip fyrir breytingar og sagðist
   Ragnar eiga von á að hann yrði enn betri á eftir.



   Aldan skemmdist mikið í bruna

   

   Plastbáturinn Aldan GK 71 skemmdist mikið í bruna sem varð um borð í
   bátnum í Grindavíkurhöfn á þriðjudag í síðustu viku. Eldurinn kveiknaði
   út frá kabyssu sem hafði stíflast.

   Að sögn lögreglu eru skemmdirnar á bátnum miklar og jafnvel talið að
   hann sé ónýtur eftir brunann. Slökkvilið Grindavíkur réð niðurlögum eldsins.



   Síld við Eldey

   

   Nokkur síldveiðiskip hafa vertíð að fá góðan síldarafla síðustu daga
   vestan við Eldey. Hefur síldin verið stór og góð og öll farið til vinnslu
   til manneldis.



   Greiddi 450 milljónir í laun 1995

   

   
   Fiskvinnslufyrirtækið Nesfiskur hf. í Garði og dótturfyrirtæki þess eru
   fyrirtæki ársins 1995 á Suðurnesjum. Nesfiskur hf. og Njáll hf. sem gerir
   út sjö fiskiskip veltu samtals um 1.700 milljónum á síðasta ári. Umtalsverð
   veltuaukning varð hjá báðum fyrirtækjunum á nýliðnu ári auk þess sem
   þetta fjölskyldufyrirtæki í Garðinum sem er í eigu Baldvins Njálssonar
   og fjölskyldu hans keypti útgerðarfélagið Eldey hf. sem gerir út togarann
   Eldeyjar-Súlu. Framkvæmdastjóri fyrirtækjanna er Bergþór Baldvinsson.
   Víkurfréttir tóku hann tali á mánudag þar sem hann upplýsti okkur um
   nokkrar staðreyndir í rekstri fyrirtækjanna.

   Yfir 200 starfsmenn

   

   Nesfiskur hf. rekur starfsemi sína í nýju fiskvinnsluhúsi í Gerðum í
   Garði. Húsið er byggt fyrir tæpum áratug á rústum eldra húss sem gjöreyðilagðist
   í stórbruna. Hjá Nesfiski voru unnar afurðir úr um 10.000 tonnum af hráefni
   árið 1995. Landverkafólk er um 170 manns en til sjós eru 53 menn. Launagreiðslur
   hjá Nesfiski, Njáli og Eldey námu um 450 milljónum á nýliðnu ári. Samkvæmt
   lauslegri athugun blaðsins má nærri geta að Nesfiskur hf. í Garði sé
   þriðji stærsti aðilinn hérlendis í bolfiskvinnslu.

   Að sögn Bergþórs Baldvinssonar þá var veltan á vinnslunni í landi um
   einn milljarður á síðasta ári en útgerðin velti um 700 milljónum króna.
   Veltuaukning í vinnslunni er um 200 milljónir milli ára og talsverð aukning
   varð einnig í veltu hjá útgerðinni.

   Níu fiskiskip

   

   Njáll hf. á átta skip með kvóta og báta auk Eldeyjar- Súlu sem er í eigu
   útgerðarfélagsins Eldeyjar. Af þessum níu skipum eru sjö í útgerð. Það
   eru auk Eldeyjar-Súlu KE, Una í Garði GK , Sigurfari GK, Bergur Vigfús
   GK, Siggi Bjarna GK, Benni Sæm GK og Baldur GK. Dóri á Býja GK er ekki
   gerður út né heldur Bragi GK.

   Kvóti fyrirtækisins er um 3700 þorskígildistonn. Á síðasta ári þurfti
   fyrirtækið að leigja og kaupa talsverðan kvóta en Nesfiskur hf. á mikil
   viðskipti við fiskmarkaði. Fyrirtækið keypti t.a.m. 3000 tonn af fiski
   á Fiskmarkaði Suðurnesja 1995 og á Íslandsmarkaði keypti fyrirtækið 2100
   tonn.

   30% verðmæta í saltfiski

   

   Vinnslan í húsakynnum Nesfisks í Garði er fjölbreytt. Um 30% af verðmætasköpun
   Nesfisks var í saltfiski sem er seldur í gegnum SÍF. Frystingin er hins
   vegar stærsti þátturinn í rekstrinum og nú er unnið að því að auka frystigetu
   fyrirtækisins með uppsetningu á nýjum lausfrysti. Sem dæmi um fjölhæfni
   í vinnslu þá má geta þess að hjá fyrirtækinu voru t.a.m. unnin um 650
   tonn af tindabykkju á síðasta ári auk þess sem geirnyt eða rottufiskur
   var unnin á Frakklandsmarkað. Verðið á honum hefur hins vegar farið lækkandi.

   Dragnótabátarnir Benni Sæm, Siggi Bjarna og Baldur sjá vinnslunni fyrir
   flatfiski eins og skrápi og sandkola sem er lausfrystur. Þá á að fara
   að auka vinnslu á karfa í lausfrystingu auk frekari fiskbitavinnslu.

   Þorri starfsfólksins í landi kemur úr Garði og Sandgerði auk 10 Pólverja
   sem hafa starfað hjá Nesfiski í nokkur ár. Sjómennirnir eru hins vegar
   víðar að.

   

   Traust starfsfólk

   

   Bergþór sagði engra stórvægilegra breytinga að vænta í rekstri fyrirtækjanna
   á þessu ári. Að sjálfsögðu væri reksturinn alltaf í stöðugri skoðun en
   undirstaða alls væri traust og duglegt starfsfólk sem margt hefur unnið
   hjá fyrirtækjunum í mörg ár.



   Risaútprentun í fullum litum

   Áprentun við Hafnargötu er nú farin að bjóða nýja þjónustu. Fyrirtekið
   hefur tekið í notkun nýjan bleksprautuprentara sem prentar út risavaxnar
   myndir. Prentarinn getur prentað verkefni á pappír sem er einn metri
   á breidd og fimmtán metrar á lengd.

   Með tilkomu prentarans aukast mjög möguleikar m.a. í gerð gluggaauglýsinga,
   auk þess sem tilvalið er fyrir þá sem vinna að hönnunarverkefnum að láta
   prenta þau út á stórar arkir í fullum litum. Prentarinn sem Áprentun
   tók nýverið í gagnið var sá fyrsti sinnar tegundar hér á landi og kostar
   verkfærið um eina milljón króna.

   Áprentun býður, auk risaútprentana, prentun á ýmsa muni, allt frá pennum
   og kveikjurum upp í stóra fána og flest þar á milli. Þá merkir Áprentun
   einnig vinnufatnað og er með vinnufatnað á lager. Einnig eru skornir
   það út límstafir í bíla- og gluggamerkingar og í merkingar á bátum. Í
   versluninni er úrval geilsladiska, bolir, húfur og fleira einnig ljósritun
   í öllum litum.

   
   Gunnar Kristjánsson og Einar Sigurpálsson með útprentun á forsíðu síðustu
   Víkurfrétta. Eins og sjá má hafa þeir stækkað forsíðu blaðsins talsvert
   enda eru möguleikarnir margir í nýja prentaranum. VF/mynd: Hilmar Bragi



   Fjöldahjálp og félagslegt hjálparstarf

   

   Rauða kross deild á Suðurnesjum er félag ársins 1995 á Suðurnesjum. Þetta
   er niðurstaða sérskipaðrar dómnefndar Víkurfrétta sem nýverið kom saman
   til að velja mann ársins, fyrirtæki ársins og félag eða félagasamtök
   ársins á Suðurnesjum.

   Rekstur sjúkrabifreiða er sú starfsemi Rauða kross deildar á Suðurnesjum
   sem flestir kannast við. Deildin rekur þrjár sjúkrabifreiðar í góðu samstarfi
   við Brunavarnir Suðurnesja. Það eru hins vegar færri sem vita af umfangsmiklu
   starfi deildarinnar á "bakvið tjöldin" sem er fjöldahjálp og félagslegt
   hjálparstarf.

   Keflvíkingar og íbúar "stóru blokkarinnar" svokölluðu kynntust fjöldahjálpinni
   þegar stórbruni varð í blokkinni á þar síðasta ári. Á síðasta ári var
   síðan tvívegis leitað til deildarinnar þegar hinar hörmulegu náttúruhamfarir
   gengu yfir á Vestfjörðum með snjóflóðunum í Súðavík og á Flateyri.

   Rauða kross deild á Suðurnesjum hefur verið í fararbroddi í fjöldahjálp
   og félagslegu hjálparstarfi. Félagar í deildinni öðluðust mikla reynslu
   við brunann í stóru blokkinni og því fór Rauði Kross Íslands þess á leit
   við aðila hér að þeir héldu námskeið fyrir Rauða Kross fólk á landsbyggðinni
   í fjöldahjálp og félagslegu hjálparstarfi. Það kom t.a.m. í hlut aðila
   frá Rauða kross deild á Suðurnesjum að skipuleggja og stjórna starfi
   í stjórnstöð Rauða krossinsa þegar hörmungarnar gengu yfir fyrir vestan.

   Það er hins vegar misskilningur hjá mörgum að þegar björgunarstarfi sé
   lokið þá pakki menn bara saman og fari heim. Félagslegt hjálparstarf
   Rauða krossins heldur áfram og enn í dag er verið að veita aðstoð vegna
   flóðanna sem féllu fyrir réttu ári á Súðavík.

   Í neyðaráætlun Rauða kross deildar á Suðurnesjum um starfsemi fjöldahjálparstöðvar
   segir að meginmarkmið sé uppsetning og rekstur fjöldahjálparstöðvar þar
   sem fram fer móttaka, skráning og aðhlynning þeirra sem af einhverjum
   ástæðum þurfa að yfirgefa heimili sína á hættustundu. Í fjöldahjálp og
   félagslegu hjálparstarfi er þeim sem missa heimili sín á hættutímum eða
   þurfa að yfirgefa þau um stundarsakir einnig útveguð klæði. Yfirleitt
   er það gert með fjárframlagi þar sem oftast er auðveldara fyrir viðkomandi
   að kaups sér föt í réttri stærð frekar en að finna þau í vænum fatastörflum
   sem safnast hafa. Þá er að vinna úr skráningu og senda niðurstöður til
   upplýsingamiðstöðva Almannavarna og Rauða kross Íslands. Verkefni fjöldahjálpar
   er einnig að sameina fjölskyldur, almenn aðhlynnig til handa heimilislausum,
   fyrsta hjálp og sárameðferð við lítið meidda, sálgæsla, huggun og andleg
   uppörvun.

   Á síðasta ári fóru fjórir félagar í Rauða kross deild á Suðurnesjum til
   fjöldahjálpar á flóðasvæðum á Vestfjörðum. Tveir fóru til Súðavíkur og
   tveir til Flateyrar. Hlutverk þessara einstaklinga var uppsetning og
   stjórnun í fjöldahjálparstöð ásamt því að undirbúa heimamenn til að taka
   við verkefninu sem gæti staðið yfir í töluverðan tíma. Í upphafi var
   mestur kraftur settur í rekstur sjúkrabifreiða. Í dag standa þær undir
   rekstri sínum en á síðasta ári voru sjúkraflutningar 1027 talsins. Rauða
   kross deild á Suðurnesjum getur því nú sinnt betur fræðslu og einnig
   stuðningi við ýmis verkefni innan lands sem utan en Rauði krossinn er
   alþjóðleg samtök.

   Forysta Rauða kross deildar á Suðurnesjum vill koma á framfæri þakklæti
   til Suðurnesjamanna fyrir stuðning á liðnum árum, en fjölmargir styðja
   starfsemi Rauða krossins og t.a.m. eru félagsmenn í Rauða kross deild
   á Suðurnesjum á fimmta hundrað.



   Lögfræði- bókhalds- og framtalsþjónusta

   Þeir Sigurður Skúli Bergsson og Þórður Ragnarson hafa hafið rekstur að
   Grundarvegi 23, 3. hæð í Njarðvík, eða þar sem Gjaldheimta Suðurnesja
   var til húsa. Þar bjóða þeir upp á lögfræði-bókhalds- og framtalsþjónustu.

   Sigurður og Þórður voru forstöðumenn Gjaldheimtunnar en starfsemi hennar
   var lögð niður nú um áramótin. Sigurður er lögfræðingur og hagfræðingur
   og uppalinn í Sandgerði. Hann nam lögfræði frá Háskóla Íslands og hagfræði
   í Danmörku. Eftir laganám var hann fulltrúi sýslumanns í Borgarnesi og
   síðan deildarstjóri í Samgönguráðuneytinu áður en hann tók við starfi
   Gjaldheimtustjóra á Suðurnesjum. Þórður var skrifstofustjóri Gjaldheimtunnar
   en hann hefur áður starfað við kennslu á Suðurnesjum, verið forstöðumaður
   rekstrardeildar Fræðsluskrifstofu Norðurlands vestra auk þess að nema
   tölvunarfræði í Háskólanum.

   Þeir sögðu í samtali við Víkurfréttir að þeir tækju að sér gerð skattframtala
   fyrir einstaklinga og fyrirtæki, veittu ráðgjöf í skattamálum ásamt því
   að annast öll nauðsynleg samskipti við skattayfirvöld, s.s. umsóknir
   um framtalsfresti, skattívilnanir, kærur og fleira.

   Jafnframt tekur fyrirtækið að sér bókhald, launaútreikninga, uppgjör
   staðgreiðslu og virðisaukaskatts ásamt innheimtu á reikningum.

   Aðspurðir um hvernig þeir litu á það að vera á leið út í hinn "harða"
   heim atvinnurekstrar úr Gjaldheimtunni sögðust þeir horfa á það björtum
   augum. "Við vonumst til að geta nýtt þekkingu okkar í skattamálum, en
   við höfum fengið mikla reynslu í þeim eftir störf okkar í Gjaldheimtu
   Suðurnesja", sögðu þeir Sigurður Skúli og Þórður Ragnarsson.

   
   Sigurður Skúli Bergsson og Þórður Ragnarsson hafa hafið rekstur í gamla
   Gjaldheimtuhúsnæðinu.

   VF-mynd/pket.



   Gefinn verði aðlögunartími

   

   Bæjarstjórn Reykjanesbæjar samþykkti ályktun á bæjarstjórnarfundi í fyrradag
   þar sem hún lýsir áhyggjum sínum yfir þeirri þróun mála sem á sér stað
   á Keflavíkurflugvelli, vegna umræðna um verktöku á vegum Varnarliðsins
   en Íslenskir aðalverktakar og Keflavíkurverktakar hafa haft í áratugi
   haft "einkarétt" á nýframkvæmdum og viðhaldsframkvæmdum á vellinum. Kristján
   Gunnarsson, verkalýðsleiðtogi segist óttast aukið frelsi í vallarframkvæmdum
   og vill að "kennitölutígrisdýrum" verði haldið utan vallar.

   Í ályktun bæjarstjórnar segir jafnfram: "Í samkomulagi sem gert var af
   Jóni Baldvin Hannibalssyni, fyrrverandi utanríkisráðherra og William
   Perry, þáverandi aðstoðarvarnarmálaráðherra Bandaríkjanna, var ákveðið
   að verkframkvæmdir á vegum Mannvirkjasjóðs Nató yrðu boðnar út, sem þegar
   er komið í framkvæmd. Ljóst er að frekari breytingar á verktöku á vegum
   Varnarliðsins geta haft mikil áhrif á atvinnuástand á Suðurnesjum. Bæjarstjórn
   Reykjanesbæjar telur því að varlega þurfi að fara í allar frekari breytingar
   og gefinn verði hæfilega langur aðlögunartími."

   Kristján Gunnarsson form. Verkalýðs- og sjómannafélags sagði að hann
   hefði gjarnan vilja sjá einkarétt Íslenskra aðalverktaka áfram. Fyrirtækið
   virtist vel rekið og að starfsmannastefna fyrirtækisins væri sú að ráða
   mest fólk af Suðurnesjum. Halldór Pálsson, form. Iðnsveinafélags Suðurnesja
   segir málið geta orðið grafalvarlegt en á milli tvö og þrjúhundruð félagsmenn
   ISFS starfa hjá verktakafyrirtækjunum á vellinum. Nánar er fjallað um
   málið í leiðara í dag.



   Veðurguðir hliðhollir

   

   Engar flóðaskemmdir urðu í háflóðum sem stóðu yfir frá síðasta laugardegi
   og þar til í gær. Veðurguðir voru okkur hliðhollir eins og um jólin.
   Slæmar veðurhorfur voru um miðja síðustu viku og þá höfðu menn ástæðu
   til að óttast háflóðin. Hæðardrag fór hins vegar inn á landið um síðustu
   helgi og og samfara því hár loftþrýstingur. Veðurhamur varð því enginn
   og þrátt fyrir háa sjávarstöðu var allt með kyrrum kjörum, sem betur
   fer.

   Mikill viðbúnaður var hjá bæði lögreglu og slökkviliði ef illa færi,
   því menn óttuðust að flætt gæti inni í kjallara húsa næst sjó. Ekki kom
   þó til þess og eingöngu fóru bryggjur í Keflavík á kaf á morgunflóðinu
   á mánudaginn.



   Markaðir fá lóðir

   

   
   Hafnarstjórn Sandgerðis hefur mælt með úthlutunum á þremur lóðum á nýju
   athafnasvæði hafnarinnar í Sandgerði. Samkvæmt nýju deiliskipulagi þá
   mælir hafnarstjórnin með lóð nr. 1, tvöþúsund fermetra lóð, undir starfsemi
   hafnarinnar. Lóð nr. 2 verði úthlutað til Fiskmarkaðs Suðurnesja. Sú
   lóð er 4000 fermetrar. Þá mælir hafnarstjórn með 2000 fermetra lóð til
   Fiskmarkaðs Hafnarfjarðar en það mun vera lóð nr. 3 á nýju athafnasvæði
   Sandgerðishafnar.

   Á sama fundi hafnarstjórnar voru miklar umræður um hafnarsamband á Suðurnesum.
   Ákveðið var að senda þrjá menn til fundar með Samgönguráðherra um málið.
   Fundarmenn voru lítt hrifnir af stofnun hafnarsamlags á Suðurnesjum.



   Hafa 30 daga frest til að gera hreint fyrir sínum dyrum

   

   Um áramót rann út frestur sem fyrirtæki í fiskvinnslu höfðu til að uppfylla
   kröfur samkvæmt EES-samkomulagi um hreinlæti og aðbúnað. Fiskistofa hefur
   síðustu daga verið að taka út fyrirtækin. Fyrirtæki sem ekki uppfylla
   kröfur fá 30 daga frest til að gera hreint fyrir sínum dyrum.

   Jakob Ó. Jónsson hjá Fiskistofu sagði í samtali við Víkurfréttir að á
   Suðurnesjum væru nokkur fyrirtæki sem þyrftu að taka sig á. Hann sagðist
   þó ekki geta rætt einstaka fyrirtæki á þessari stundu þar sem þau hefðu
   30 daga frest til að ganga frá sínum málum. Þau fyrirtæki sem ekki munu
   standast kröfur verður lokað og þurfa að snúa sér að einhverju öðru.

   Fiskvinnslufyrirtækin höfðu tvö ár til að uppfylla kröfur samkvæmt EES-samkomulaginu
   og sagði Jakob að þau hefðu staðið sig mjög misjafnlega. Mörg fyrirtæki
   hafi staðið sig mjög vel, en önnur aðeins lagfært það nauðsynlegasta.
   Þá væru nokkur fyrirtæki á landinu sem stæðu ekki vel í þessum málum.
   Oftast væru það fyrirtæki í leiguhúsnæði þar sem eigendur húsanna vildu
   ekki ráðast í nauðsynlegar breytingar. Í þeim húsum liggur ljóst fyrir
   að starfsemi verður hætt ef nauðsynlegar breytingar verði ekki gerðar
   til að uppfylla kröfur um hreinlæti og aðbúnað.

   
   Úr fiskvinnsluhúsi á Suðurnesjum. Myndin tengist greininni ekki á neinn
   hátt.



   Bílbeltin og barnabílstólar björguðu

   

   Fullvíst má telja að bílbelti og barnabílstólar hafi bjargað að ekki
   fór verr þegar bifreið valt á Reykjanesbraut á Strandarheiði um helgina.
   Fernt var í bílnum, tveir fullorðinr og eins árs tvíburar. Allir voru
   í beltum og börnin í barnabílstólum. Fullorðna fólkið hlaut höfuðhögg
   en börnin sakaði ekki.

   Slysið varð með þeim hætti að bifreiðin lenti í krapa á brautinni með
   þeim afleiðingum að bíllinn fór útaf og endastakkst yfir stórgrýti. Bifreiðin
   var mjög vel dekkjuð að framan en afturdekk voru í lélegu ástandi. Fólkið
   var flutt á slysamóttöku Sjúkrahúss Suðurnesja en fékk að fara heim að
   lokinni skoðun. Bifreiðin er nokkuð skemmd eftir óhappið.



   Lóð undir kjúklingarækt

   

   Bygginga- og skipulagsnefnd Sandgerðis hefur úthlutað Vigfúsi Heiðari
   Guðmundssyni 1000 fermetra lóð við Sjávargötu í Sandgerði undir kjúklingarækt.
   Lóðin verður skilgreind nánar þegar vinnu við deiliskipulag verður lokið.



   Gæti orðið mikil lyftistöng fyrir Suðurnesin

   

   "Þetta gæti orðið mikil lyftistöng fyrir ferðamannaiðnaðinn á Suðurnesjum
   og þjónustufyrirtæki á svæðinu. Ég hef unnið að þessu máli í marga mánuði
   og ég á von á því að staðfesting ráðuneytisins á leyfum fyrir farmiðasölu
   verði gefin út á mánudaginn", sagði Steinþór Jónsson, hótelstjóri Hótels
   Keflavíkur en hótelið hefur gert samning við kanadíska flugfélagið Canada
   3000 um beint flug frá Keflavík til vesturstrandar Norður Ameríku frá
   29. apríl nk. til loka októbermánaðar.

   Einnig er gert ráð fyrir því að leyfi fáist til að selja farmiða frá
   Íslandi til sjö borga í Evrópu með Canada 3000 en það eru Glasgow, Kaupmannahöfn,
   Amsterdam, Düsseldorf, Manchester, París og London. Viðkomustaðir í Kanada
   eru Vancouver, Calgary og Winnipeg. Samvinnuferðir Landsýn munu sjá um
   sölu farmiðanna á Íslandi. Steinþór segir að þetta muni auka möguleika
   Íslendinga á ferðalögum til muna því hægt verði að fá farmiða með félaginu
   áfram til Hawaii, Honolulu og svo til borga í Bandaríkjunum. Steinþór
   fullyrðir að verð farmiða verðir hagstætt.

   En hvernig kom til að hótel í Keflavík varð umboðsaðili flugfélags af
   þessari stærðargráðu? "Kveikjan að þessu varð þegar Canada 3000 óskaði
   eftir gistingu fyrir áhafnir sínar hjá okkur. Þá spurði ég þá hvort þeir
   væru ekki til í að skoða frekari viðskipti við Íslendinga og þetta er
   árangur af því. Ég heimsótti þá í haust og síðan höfum við unnið hörðum
   höndum að þessu", sagði Steinþór.



   Að vinna við fisk eða matvæli!

   

   Fiskistofa er nú að taka út fiskvinnslufyrirtæki og kanna hvort þau uppfylli
   kröfur um hreinlæti og aðbúnað. Þau fyrirtæki sem ekki standast þær kröfur
   fá mánaðarfrest til að gera hreint fyrir sínum dyrum að öðrum kosti verður
   fyrirtækjunum lokað. Í umræðunni um aðbúnað í fiskvinnsluhúsum hefur
   komið fram að víða er virðingu fyrir fiskinum ábótavant og fólk virðist
   ekki gera sér grein fyrir að það er í matvælavinnslu. Sama fólk og gengur
   illa um fiskinn gerir miklar kröfur þegar það fer út í búð um að hreinlætis
   sé gætt í vinnslu þeirra matvæla sem það kaupir þar og að fólk treystir
   því að það sé að kaupa heilnæma vöru.



   Hraðaakstur

   

   Einn ökumaður var sviptur ökuleyfi fyrir of hraðan akstur um helgina.
   Sá var tekinn á 122 km. hraða á Reykjanesbraut við Voga þar sem hámarskhraðinn
   er 70 km.



   Löggan í klippustuði

   

   Lögreglumenn í Keflavík hafa klippt 218 númeraplötur af 109 bifreiðum
   frá áramótum. Þetta eru plötur af bifreiðum þar sem ekki hefur verið
   staðið í skilum með tryggingar og einnig bílar þar sem eigendur hafa
   trassað að færa til aðal- eða endurskoðunar.



   Þrír stútar við stýrið

   

   Þrír ökumenn voru teknir fyrir meinta ölvun við akstur á svæði lögreglunnar
   í Keflavík um helgina. Þá var útafakstur við Ramma. Þar reyndist ölvaður
   varnarliðsmaður hafa ekið bíl sínum útaf.

   Rólegt var í Keflavík um síðustu helgi og sátu einungis tveir inni í
   fangageymslum vegna ölvunar.



   Allar stöður auglýstar

   

   Á fundi bæjarstjórnar Reykjanesbæjar í síðustu viku urðu allnokkrar umræður
   um hvort auglýsa ætti allar lausar stöður hjá bænum eður ei og jafnvel
   ganga svo langt að óska eftir því hjá stofnunum sem bærinn á hluta í,
   að þær gerðu hið sama. Spruttu þessar umræður út frá því að nýlega var
   ráðið í stöðu bókhaldara hjá SBK án þess að hún væri auglýst sérstaklega
   og vildu nokkrir bæjarstjórnarmenn sjá stöður sem slíkar auglýstar í
   bæjarblöðunum, þannig að allir sem áhuga hefðu á, gætu sótt um á jafnréttisgrundvelli.

   Bæjarstjórinn ræddi þá hugmynd hvort bæjarfélagið keypti fastan dálk
   í bæjarblaði þar sem allar bæjarmálaauglýsingar yrðu á sama stað og fólk
   gæti þannig betur fylgst með hreyfingum á stöðum innan bæjarins sem og
   öðru sem koma þyrfti til skila. Inn í þessa umræðu gætu jafnvel bæjaryfirvöld
   óskað eftir því við stofnanir eins og Hitaveituna og fleiri, að störf
   á þessum stöðum yrðu auglýst í þessum sömu dálkum. Þess má til gamans
   geta að stöður innan bæjarins eru í dag 536 að tölu.



   Klemmdist með hönd við mötunartjakk

   

   

   Starfsmaður í Sorpeyðingarstöð Suðurnesja slasaðist alvarlega þegar hann
   klemmdist með hönd við mötunartjakk í stöðinni snemma í gærmorgun.

   Ekki er vitað til hvernig slysið átti sér stað. Starfsmaðurinn virðist
   þó hafa getað slökkt á stjórnunarrofa þegar óhappið gerðist því vakstjóri
   í stjórnherbergi varð var við hjá sér í tækjabúnaði að tjakkurinn, sem
   ýtir rusli inn í brennsluofn, hafði stöðvast. Þurfti að kalla til slökkvilið
   með tækjabúnað til að losa manninn en hönd hans festist á milli tjakksins
   og eins af stálbitum sem heldur honum uppi. Þurfti að logskera bitann
   frá til að losa hönd mannsins. Var maðurinn fastur í um 45 mínútur. Hann
   var fluttur á slysadeild Borgarspítalans. Í gær var ekki vitað hversu
   alvarleg meiðsli hans voru.

   Þetta er í annað sinn sem vinnuslys verður við þennan mötunartjakk. Það
   fyrra varð við uppsetningu tjakksins en þá slapp starfsmaður á ótrúlegan
   hátt þegar stroffa gaf sig og hluti búnaðarins hrundi niður.



   Útblástur bíla og ungabörn

   

   
   Ung móðir hafði samband við blaðið og vildi vekja athygli á því ófremdarástandi
   sem væri alltof víða að bílar væru skildir eftir í gangi fyrir utan verslanir.
   Hún hafi nýverið farið með ungt barn sitt í vagni niður í bæ og hafi
   ekki getað látið barnið sofa úti í vagninum meðan hún fór inn að versla
   þar sem útblástursbrælan lá yfir gangstéttinni.



   Einbýlishús skemmdist mikið í eldi

   

   Einbýlishús skemmdist mikið í eldi á miðvikudagskvöldið í síðustu viku.
   Eldurinn var ekki mikill þegar að var komið en hins vegar mikill og þykkur
   reykur. Á vettvangi voru menn sammála um að eldurinn hafi kraumað lengi
   á efri hæð hússins. Slökkvistarf gekk greiðlega en allt tiltækt slökkvilið
   Brunavarna Suðurnesja var kallað út.

   Einbýlishúsið er gamalt forskallað hús sem ekki hafði verið búið í sl.
   tvö ár. Eigandi hússins hafði á mánudeginum fyrir brunann hleypt straumi
   á húsið en það hafði verið rafmagnslaust um tíma. Ekki er ljóst hver
   íkveikjuvaldurinn var.

   
   Frá slökkvistarfi við einbýlishúsið í Höfnum sem brann í síðustu viku.
   VF/mynd: Hilmar Bragi.



   Íþróttaráð á hálli braut?

   

   Fjörugar og hvassyrtar umræður urðu á bæjarstjórnarfundi Reykjanesbæjar
   í síðustu viku þegar málefni íþróttaráðs voru þar til umræðu. Sáu ýmsir
   bæjarstjórnarmenn tilefni til að gagnrýna ráðið fyrir úthlutanir úr afreks-
   og styrktarsjóði en nýlega veitti ráðið tveimur dómurum styrki að upphæð
   10 og 20 þúsund krónur vegna dómarastarfa. Töldu þeir að ráðið væri komið
   út fyrir verksvið sitt enda hefðu styrkir þessir verið ætlaðir íþróttamönnum
   en ekki dómurum, sem fengju bæði ferða- og dagpeninga vegna starfa sinna.

   Jón Páll Eyjólfsson, varabæjarfulltrúi, sem sat fundinn í forföllum Jóhanns
   Geirdal og á sæti í ráðinu, tjáði fundarmönnum að styrkveitingar sem
   þessar væru enn í mótun hjá ráðinu og það ætti enn eftir að ræða endanlega
   stefnu í þessum málum, en það yrði væntanlega gert á næstunni.



   Unnið að veglegum fíkniefna-bæklingi

   

   Þrír aðilar sem starfa að fíkniefnamálum, Fíkniefnadeild Tollgæslunnar
   á Keflavíkurflugvelli, Þjóðarátak gegn Fíkniefnum og Fræðslumiðstöð í
   fíknivörnum, undirbúa nú gerð bæklings sem á að vera til leiðbeiningar
   fyrir foreldra barna.

   Að sögn aðstandenda bæklingsins er hugmyndin sótt til Breta sem gáfu
   út mjög vel útfærðan bækling um þessi mál og er ætlunin að íslenski bæklingurinn
   verði sem næst fyrirmyndinni. Hafa aðstandendur sent hinum ýmsum klúbbum
   og félögum sem vinna að líknarmálum, m.a. 116 Lionsklúbbum á landinu.
   Þá hefur verið opnaður reikningur vegna þessa verkefnis í Búnaðarbanka
   Íslands, útibú 0324, hb. 26. Númer reiknings er 1173.



   Kennslubækur fyrir tölvuforrit

   

   Tölvuskóli Suðurnesja hefur hafið útgáfu kennslubóka fyrir þrenns konar
   tölvuforrit en skólinn er nú að hefja sitt þriðja starfsár og kynnti
   starfsemi sína á Ránni sl. fimmtudagskvöld.

   Eigendur skólans eru fyrirtækin Tölvuvæðing og Aðstoð og Bjarni Kristjánsson,
   tannsmiður. Skólinn hefur lagt áherslu á endurmenntun og hagnýtt nám,
   sem nýtist fólki í atvinnulífinu og í atvinnuleit. Sl. haust hóf hann
   kennslu fyrir atvinnulausa í samvinnu við Atvinnuleysistryggingasjóð
   og verkalýðsfélög og að sögn Ragnars Marinóssonar, skólastjóra stendur
   fyrir dyrum að hefja slíka kennslu á nýjan leik. Hann sagði að reynsla
   af kennslu fyrir atvinnulausa hefði gefið góða raun. Einhverjir hefðu
   fengið störf í framhaldi af náminu og aðrir fóru áfram út námsbrautina
   m.a. í framhaldsskóla.

   Á kynningarfundinum fóru eigendur og starfsmenn Tölvuskóla Suðurnesja
   vítt og breitt yfir starfsemi skólans auk þess að gauka að gestum fróðlegum
   upplýsingum úr tölvusögunni. Meðal nýjunga hjá skólanum er bókaútgáfa.
   Bjarni Kristjánsson, Baldur Baldursson og Ragnar Sigurðsson eru aðalhöfundar
   þriggja kennslubóka en Bjarni sagði að hingað til hafi ekki verið til
   viðunandi kennslubækur fyrir algengustu forritin, s.s. Word, Windows
   95 og Exel. Kennslubækur TS eru með litlu lesmáli og byggðar upp í þrepaformi,
   sk. "step by step" og er þekkt útgáfuaðferð erlendis. Einnig stendur
   til að gefa bækurnar út í möppuformi. Þannig væri auðvelt að uppfæra
   þær þegar nýjungar kæmu.

   Ragnar Marinósson, skólastjóri sagði skólann í góðu sambandi við atvinnulífið
   á Suðurnesjum sem og ýmis starfsmannafélög. Til dæmis hefði Starfsmannafélag
   Suðurnesjabyggða kostað félagsmenn sína á námskeið.

   Einnig kom fram að í framhaldi af námskeiðahaldi TS fyrir íslenska starfsmenn
   varnarliðsins hefði komið upp sú hugmynd að bjóða bandarískum starfsmönnum
   á vellinum námskeið þar sem kennt væri á ensku. Baldur Baldursson, stjórnarformaður
   Tölvuskólans sagði að þessi hugmynd hefði verið vel tekið og gengið vel.
   Ekki er vitað til þess að varnarliðsmönnum hafi verið áður boðið námskeið
   sem væri haldið á þeirra tungumáli.

   Á kynningunni sagði Baldur frá athyglisverðu "stríði" um tölvustafrrófið
   en það var barátta um íslensku stafinu á tölvum. "Í því stríði vannst
   gríðarlega mikilvægur sigur fyrir okkur Íslendinga en það vita mjög fáir",
   sagði Baldur.

   Magnús Jóhannesson, rekstrar- og stjórnunarfræðingur flutti stuttan en
   athyglisverðan fyrirlestur um gæðastjórnun og kom hann víða við. Meðal
   annars kom Internetið til tals og voru gestir forvitnir að vita hvernig
   það kemur til með að nýtast Íslendingum.

   
   Eigendur Tölvuskóla Suðurnesja ásamt starfsmönnum. F.v. Ragnar Sigurðsson,
   Ragnar Marinósson, Baldur Baldursson, Iða Brá Vilhjálmsdóttir, Bjarni
   Kristjánsson, Elvar Gottskálksson, Guðmundur Þórðarson og Magnús Jóhannesson,
   rekstrar- og stjórnunarfræðingur. VF-mynd/pket.



   120 manns fengu uppsagnarbréf

   

   Flugleiðir hf. hafa sagt upp samningi sínum við Flugafgreiðsluna hf.
   Sigurbjörn Björnsson, framkvæmdastjóri Flugafgreiðslunannar segir að
   samkomulag hafi verið gert um slit á samstarfinu. Eitthundrað og tuttugu
   starfsmenn, allir af Suðurnesjum, fengu uppsagnarbréf sl. þriðjudag.

   Margrét Hauksdóttir upplýsingafulltrúi Flugleiða segir að ekki væri ákveðið
   hvort samið yrði við nýjan verktaka eða fyrirtækið tæki alfarið við þessari
   starfsemi aftur. Samningur Flugleiða við Flugafgreiðsluna hefur verið
   í gildi á áttunda ár og er stærsti verktakasamningur við fyrirtæki á
   Suðurnesjum sem gerður hefur verið.

   Blaðið hefur öruggar heimildir fyrir því að hnökrar hefðu komið upp í
   samstarfi fyrirtækjanna en frá hendi Flugafgreiðslunnar hefði það ekki
   verið neitt sem ekki hefði verið hægt að laga.

   Flugafgreiðslan velti um 300 milljónum króna á síðasta ári. Yfir sumartímann
   fór starfsmannafjöldi í 160 mans en hefur undanfarið ekki verið undir
   120 en það er sá fjöldi sem fékk uppsagnarbréf á þriðjudag. Rekstur fyrirtækisins
   hefur gengið vel og skatttekjur vegna starfseminnar verið verulegar til
   Reykjanesbæjar, bæði frá sjálfu fyrirtækinu sem og skatttekjur vegna
   starfsfólks.

   Ekki hefur fengist neitt staðfest þess efnis að Flugleiðir muni ráða
   starfsfólk úr hópi Flugafgreiðslunnar sem eftir þrjá mánuði mun verða
   verkefnalaust fyrirtæki.

   Ekki er talið ólíklegt að Flugleiðir muni taka að sér þessa starfsemi
   á nýjan leik, ekki síst í ljósi aukningar í komu flugvéla til Keflavíkur.



   Hvítir kanar

   

   Breytingar hafa verið gerðar á reglugerð sem heimila það að hvítar númeraplötur
   séu settar á bifreiðar varnarliðsmanna. Númeraplötur varnarliðsmanna
   hafa verið gular frá því að fattnúmerakerfið var tekið upp fyrir nokkrum
   árum. Varnarliðsmönnum þykir þeir vera áberandi á gulum númerum og bifreiðar
   þeirra verði frekar fyrir skemmdarverkum heldur en ef þær væru ekki eins
   auðþekktar.

   Nýju númeraplöturnar verða hins vegar auðkenndar með bláum tígli samskonar
   og þeim sem er á rauðum númerum virðisaukaskattsbíla.



   Aukin þjónusta og nýjungar í stærra apóteki

   

   Það eru tímamót hjá Apóteki Keflavíkur um næstu helgi. Þá fagnar fyrirtækið
   bæði 45 ára afmæli sínu en það var stofnað 7. febrúar 1951, og opnar
   um leið snyrtivörudeild sína í endurbættu húsnæði. Fyrir áramót var tekinn
   í gagnið um 120 fermetra viðbygging Apóteksins en með þessum áfanga nú
   er miklum breytingum á húsnæði fyrirtækisins lokið.

   Nýjungar

   

   Benedikt Sigurðsson apótekari segir að takmörkuð stærð Apóteksins fyrir
   þessar breytingar hafi komið í veg fyrir að hægt var að bjóða upp á meiri
   þjónustu því hafi verið tekin ákvörðun um að stækka húsnæðið með viðbyggingu.
   Meðal nýjunga sem boðið verður upp á í "nýja" apótekinu er ókeypis næringaráðgjöf
   þar sem fólk getur pantað tíma hjá næringafræðingi, blóðþrýstingsmælingar
   og einkaviðtöl við lyfjafræðinga, svo eitthvað sé nefnt. Sérstakt viðtalsherbergi
   hefur verið útbúið í Apótekinu þar sem þessari þjónustu verður m.a. sinnt.

   Ný snyrtivörudeild með auknu vöruúrvali verður opnuð nk. laugardag en
   eins og fyrr segir flutti hefðbundin starfsemi Apóteksins í nýbygginguna
   fyrir áramót. Þar er afgreiðslan nú í rúmgóðu húsnæði og meðal nýjunga
   þar má nefna aukið vöruval þar sem viðskiptavinirnir geta skoðað sjálfir
   það sem er á boðstólum . Einnig er góð aðstaða fyrir börn sem bíða með
   foreldrum sínum. Í því sambandi má einnig nefna þá sérstöðu sem nú er
   boðið upp á, þ.e. að nú geta mæður komið með barnakerrurnar inn í verslunina
   og þurfa ekki að skilja þær eftir fyrir utan.

   Breytt í annað sinn

   

   Starfsmenn Apóteks Keflavíkur eru með eigendum tuttugu talsins, þó ekki
   allir í heilsdagsstöðum. Þau Benedikt og Heiðrún Þorgeirsdóttir tóku
   við rekstri Apóteksins árið 1978 af Jóhanni Ellerup, apótekara. Fjórum
   árum síðar gerðu þau miklar breytingar á þáverandi húsnæði apóteksins
   og stækkaði afgreiðslusalurinn um 80%. Tóku þau efri hæðina og einnig
   kjallara í notkun undir starfsemina. Samhliða þessu létu þau rífa skúrbyggingar
   þar sem ýmis starfsemi á vegum apóteksins hefði verið. Þessir skúrar
   voru þar sem núverandi nýbygging var reist.

   Í viðtali við blaðið Faxa árið 1982, að afloknum breytingunum sagði Benedikt
   að þessi stækkun apóteksins ætti að duga um ófyrirséða framtíð. "Ekki
   hef ég verið mjög framsýnn", segir Benedikt þegar hann rifjar upp þessi
   ummæli sín, enda hefur mikið breyst á þessum tíma.

   Frá Suðurnesjum

   

   Benedikt og Heiðrún kona hans eiga bæði ættir sínar að rekja til Suðurnesja
   þó svo þau séu ekki uppalin á svæðinu. Langafi Heiðrúnar, Magnús Gunnlaugsson
   var fæddur í Stapakoti í Innri-Njarðvík en faðir Benedikts náði sér í
   kvonfang í Sandgerði og hóf búskap með henni á sínum heimaslóðum, Akranesi
   og segist Benedikt muna eftir mörgum heimsóknum með foreldrum sínum til
   ömmu sinnar á Flankastöðum í Sandgerði. En þegar hann var 15 ára fór
   hann í framhaldsskóla í Reykjavík. Hann lauk síðan lyfjafræðinámi árið
   1961, starfaði í Ingólfsapóteki til ársins 1963 og í heildverslun Stefáns
   Thorarensen við framleiðslu til ársins 1968. Þá fór hann til Selfoss
   og tók við apótekinu þar. Eftir tíu ára veru fyrir austan fjall lá leiðin
   til Keflavíkur þar sem þau hjón hafa alið manninn síðan.

   Þau Benedikt og Heiðrún eru ánægð með breytingarnar í apótekinu og segja
   þær allar í þá veru að geta aukið þjónustuna og að vinnan við breytingarnar
   beri iðnaðarmönnum á Suðurnesjum fagurt vitni. Heiðrún hefur haft snyrtivörudeildina
   á sinni könnu en sala á snyrtivörum hófst í apótekinu árið 1980. Í tilefni
   þessara tímamóta verða margar kynningar ásamt ýmsum tilboðum og fleiru
   í afmælismánuðinum.

   
   Heiðrún Þorgeirsdóttir og Benedikt Sigurðsson í nýja húsnæði apóteksins.

   VF-mynd/pket.



   Áfengi tekið af unglingum

   

   Lögreglan tók áfengi af fjórum unglingum í Keflavík um helgina. Reynt
   var að hafa samband við foreldra unga fólksins og náðist eingöngu í foreldra
   tveggja ungmennanna. Um var að ræða tvo pilta fædda 1980, einn fæddan
   1979 og einn 1978. Þá var tveimur fimmtán ára stúlkum ekið til síns heima
   eftir að þær höfðu verið á ferðinni í miðbænum um hánótt. Annarri stúlkunni
   þurfti tvívegis að aka heim.



   GJÖRBREYTT STRIK

   

   
   opnaði sl. fimmtudagskvöld með pomp og prakt. Jón Harðarson veitingamaður
   og Kolbrún Sigtryggsdóttir eiginkona hans tóku á móti gestum sem voru
   fjölmargir. Á föstudagskvöldið var síðan ball og eróbikksýning og á laugardeginum
   kom fram ný hljómsveit, Mostly Harmless, og skemmti gestum. Okkar maður
   var á Strikinu á opnunarkvöldinu og tók þá meðfylgjandi myndir.

   
   Jón Harðarson og Kolbrún Sigtryggsdóttir, eigendur Striksins. VF/mynd:
   hbb



   Leiðarinn

   

   Fíkniefnavandinn

   Fíkniefnavandinn birtist okkur nú að því er virðist í stærri mynd en
   nokkru sinni áður. Með friðarumræðu í kringum Víetnamstríðið var á þeim
   tíma af mörgum talið hættulítið að neyta fíkniefna. Menn komust þó fljótlega
   að því að slík var ekki raunin. Hættan var meiri en látið var af og í
   tímans rás hefur það komið í ljós.

   Frá þessum "friðar-hippatímum" hefur fíkniefnavandamálið vaxið svo um
   munar og er í dag orðið stærra en nokkurn grunar. Ungt fólk, unglingar
   allt niður í tólf ára börn hafa verið tekin með fíkniefni. Þar er nýjasta
   hættan svokallað Extacy, eða Alsæla, oft nefnd E-pillan. Þetta efni er
   útbúið eins og sælgætistöflur en getur verið banvænt. Mörg dæmi sýna
   það. Haft er eftir unglingum að jafn auðvelt sé að verða sér úti um E-pilluna
   og pítsu.

   Um 80% fíkniefna sem hald er lagt á hér á landi, nást við komuna til
   landsins. Tollgæslumenn í Leifsstöð hafa þar staðið sig vel. Hin 20%
   nær lögreglan á vettvangi eða við handtökur. Það þýðir einfaldlega að
   sjaldnast tekst að ná í höfuðpaurana, þá sem standa á bakvið innflutninginn,
   dreifingu og sölu. Þá kemur upp sú spurning sem menn hafa velt fyrir
   sér sem vinna að forvarnarstarfi í fíkniefnamálum hvort fylgja ætti t.d.
   Bretum í þessum efnum, með því að veita verðlaun fyrir upplýsingar sem
   leiða til handtöku fíkniefnasala og innflytjenda. Hópur lögreglumanna
   og tollvarða á Íslandi sem fylgist með fíkniefnasmygli er fámennur. Frammistaða
   þeirra er mjög góð miðað við aðstæður.

   Í grein í blaðinu í dag eftir Elías Krisjánsson, tollfulltrúa í fíkniefnaeftirliti
   á Keflavíkurflugvelli bendir hann á athyglisverðar en óhugnalegar staðreyndir
   með svokölluðu Schengen-samkomulagi. Það kveður á um að þjóðir í því
   geti ferðast sín á milli án landamæravörslu. Elías bendir á að gríðarlega
   mikið atriði sé hvernig tekið verði á landamæravörslu því lönd sem liggja
   að aðildalöndum Schengen, mörg mið- og suður- Evrópulönd séu yfirleitt
   með mun frjálslegri stefnu í fíkniefnamálum. Þetta geti þýtt stóraukna
   dreifingu fíkniefna, ekki síst frá austur blokkinni þar sem mikið er
   framleitt. Þegar "múrinn" var brotinn misstu margir lyfjafræðingar þar
   störf og þurftu í kjölfarið að leita fyrir sér á "svörtum" markaði, í
   undirheimunum. Þar nýttust þeir í framleiðslu fíkniefna.

   Forvarnarstarf hlýtur að vera ofarlega á listanum yfir stærstu atriðin
   í stríðinu gegn fíkniefnabölinu. Enn og aftur kemur að yfirvöldum þessa
   lands. Í þessu máli duga engin vettlingatök. Vonandi gera menn sér grein
   fyrir því.

   Páll Ketilsson.



   Hvað er ég að öskra, ég finn ekkert fyrir þessu

   

   Júlíus Baldvinsson úr Garðinum slasaðist alvarlega í vinnuslysi í Sorpeyðingarstöð
   Suðurnesja í síðustu viku. Hann festi hægri höndina í sorppressu við
   brennsluofn stöðvarinnar. Júlíus sýndi mikla hörku að halda meðvitund
   allan tímann því höndin fór af við úlnlið og björgunarliði tókst ekki
   að losa Júlíus fyrr en 45 mínútur voru liðnar frá slysinu. Einungis nokkrar
   sinar og taugar tengdu höndina við handlegginn. Búið var um sárið og
   blæðing stöðvuð í sjúkrabíl við Sorpeyðingarstöðina áður en Júlíus var
   fluttur til aðgerðar á Borgarspítalanum. Þar dvelur Júlíus í dag og hefur
   náð talsverðum bata. Þegar blaðamaður ræddi við Júlíus á mánudag var
   hann farinn að geta kreppt fingur og sá fram á góðan bata.

   "Það er alveg ótrúlegt hvað ég hef náð mér fljótt. Það er kraftaverk
   hvað læknunum tókst því höndin var af. Nú er ég farinn að geta kreppt
   alla fingur nema þumalfingur og tel batahorfur nokkuð góðar," sagði Júlíus
   Baldvinsson í samtali við Víkurfréttir.

   Fyrirfram ákveðið?

   

   Júlíus segist mikið vera búinn að hugsa um morguninn sem slysið átti
   sér stað og velta fyrir sér hvers vegna þetta hafi allt saman gerst.

   "Það voru einhver ónot í mér þennan morgun. Eftir því sem ég hugsa meira
   út í slysið þá er engu líkara en það hafi verið fyrirfram ákveðið. Eitthvað
   sótti á mig og ég hef í raun enga skýringu á því hvers vegna ég fer með
   höndina í pressuna. Mig minnir að þarna hafi verið föst spýta sem ég
   ætlaði að taka þegar óhappið gerðist".

   - Er ekki þetta ekki gríðarlegur sársauki?

   "Nei, það er svo skrýtið að ég fann ekkert fyrir sársauka þó höndin væri
   að fara af. Ég öskraði fyrst en hugsaði síðan með mér. Hvað er ég að
   öskra, ég finn ekkert fyrir þessu. Það getur verið af því að ég togaði
   á móti og reyndi að halda í höndina".

   - Hvenær barst svo hjálpin?

   "Ég geri mér ekki alveg grein fyrir tímanum en held að ég hafi verið
   búinn að vera fastur í þrjár mínútur þegar vaktstjórinn kemur niður úr
   stjórnherberginu því þar gáfu ljós til kynna að ekki væri allt með felldu.
   Hann kallaði þá strax til björgunarlið".

   Góður bati

   

   Læknum á Borgarspítalanum tókst á miðvikudaginn að græða höndina á Júlíus.
   Eftir aðra aðgerð á laugardaginn spurði Júlíus hjúkrunarliðið hvenær
   hann fengi að fara heim og fékk þau svör að hann yrði að vera a.m.k.
   viku í viðbót á sjúkahúsinu. Á mánudag var Júlíus farinn að geta kreppt
   fingur og sagði að með þjálfun ætti hann að geta náð góðum bata.

   - En þú vinnur varla mikið meira á þessu ári?

   "Ef ég fæ að ráða þá mun ég mæta aftur til vinnu en sjáum til hvernig
   gengur að koma mætti í höndina. Ég er jákvæður og það hefur mikið að
   segja í að sigrast á svona meiðslum".

   31. kl. 09:30

   

   Þetta er ekki fyrsta slysið sem Júlíus lendir í um ævina því 31. maí
   1972 missti hann fjóra fingur í slysi til sjós. Mánaðardagurinn 31. virðist
   ætla að hafa mikla merkingu í lífi Júlíusar því slysið í síðustu viku
   varð miðvikudaginn 31. janúar. Það er líka athyglisvert að slysið varð
   kl. 09:30 um morguninn en slysið árið 1972 varð á sama tíma.

   
   Júlíus Baldvinsson liggur nú á Borgarspítalanum þar sem læknar græddu
   á hann hægri höndina eftir alvarlegt vinnuslys í Sorpeyðingarstöð Suðurnesja
   á miðvikudag í síðustu viku. VF/mynd og texti: Hilmar Bragi



   Stoppaði til að pissa en varð fyrir bíl

   

   Ungur maður varð fyrir bíl á Reykjanesbraut í Kúagerði fyrir helgi. Maðurinn
   var farþegi í bíl sem hafði stoppað til að hleypa honum út til að pissa.
   Ekki vildi betur til en svo að þegar maðurinn steig út úr bílnum varð
   hann fyrir öðrum bíl. Lögregla og sjúkrabíll voru kölluð til. Maðurinn
   var fluttur á Borgarspítalann en þegar þangað var komið neitaði maðurinn
   að fara inn og hvarf á braut. Ekki er vitað hve meiðslin voru mikil.
   Talið er víst að hinn slasaði hafi hafi náð að kasta af sér vatni áður
   en það var of seint.



   Fjöldi fyrirtækja vill til bæjarins

   

   "Það eru mörg fyrirtæki að huga að flutningum til Reykjanesbæjar enda
   eru aðstæður hér til margs konar starfsemi mjög góðar frá ýmsum hliðum
   séð", sagði Ellert Eiríksson, bæjarstjóri en mörg fyrirtæki, stór sem
   smá hafa haft samband við forráðamenn bæjarfélagsins vegna áhuga þeirra
   á því að flytja starfsemina til Reykjanesbæjar.

   Ekki alls fyrir löngu ákvað fyrirtækið Bakkavör sem starfar í sjávarútvegi
   að flytja starfsemi sína úr Kópavogi til Keflavíkur og hefur tekið húsnæði
   þar sem Jökulhamrar voru til húsa, á leigu. Sólning sem hefur rekið hjólbarðaverkstæði
   í Njarðvík í mörg ár hefur ákveðið að söðla um og flytja dekkjaframleiðslu
   sína úr Kópavogi til Njarðvíkur. Mun fyrirtækið stækka við sig á þeim
   stað sem það er við á Fitjabraut. Þá er fyrirtæki sem framleiðir toghlera
   að færa starfsemi sína í húsnæðið þar sem Skipasmíðastöð Harðar hf. í
   Njarðvík var áður. Fleiri fyrirtæki munu vera í startholunum hvað flutning
   varðar og önnur að hugleiða þau mál.

   Ellert segir nokkur atriði vega þungt í þessum efnum. Í fyrsta lagi er
   skattheimta í bæjarfélaginu fyrirtækjum hagstæð. Í öðru lagi má nefna
   nálægð við útflutningsaðstöðu, þ.e. alþjóða flugvöllinn á Keflavíkurflugvelli
   og þriðja atriðið sem Ellert nefndi er öflugt starf Markaðs- og atvinnumálaskrifstofu
   bæjarins.



   Reykjanesbær kemur vel út út könnuninni

   

   

   Reykjanesbær fær góða einkunn í úttekt Viðskiptablaðsins á skattheimtu
   sveitarfélaga og er meðal skatt-"vænustu" sveitarfélögum á landinu.

   Í úttekt blaðsins fá sveitarfélög einkunn, þannig að hæsta einkunn vísar
   til lágra opinberra gjalda. Reykjanesbær er í 6. sæti af rúmlega þrjátíu
   stærstu sveitarfélögum landsins og fær 4,98 í heildareinkunn. Einkunnagjöfin
   gefur vísbendingu um hversu hagstætt er fyrir einstaklinga að búa eða
   fyrirtæki að reka starfsemi í bæjarfélaginu, þó skýrt sé tekið fram að
   ekki sé hægt að meta ýmsa aðra þætti, s.s. húshitunarkostnað, lóðaverð
   og þá þjónustu sem bæjarfélagið veitir fyrir sína skattpeninga. Í Reykjanesbæ
   er húshitun hagstæð sem og gatnagerðagjöld og gjöld fyrir lóðir eru í
   lægri kantinum.

   Í könnun Viðskiptablaðsins er skattheimtan metin út frá álagningu útvars.
   Mörg sveitarfélög nýta sér hæstu prósentu 9,2% en Reykjanesbær er þar
   með 9,0%. Fasteignaskattur á íbúðarhúsnæði og atvinnuhúsnæði er 0,360%
   og 1,0% og er með því lægsta sem gerist. Í Reykjanesbæ er lagður 0,9%
   skattur á skrifstofu- og verslunarhúsnæði sem mörg sveitarfélög gera
   alls ekki. Þá er bæjarfélagið í þokkalegu meðaltali hvað álagningu holræsagjalds
   varðar, bæði á íbúðir og fyrirtæki.

   Garðabær og Seltjarnarnes eru á toppnum í þessari könnun blaðsins en
   þar á eftir koma Bessastaðahreppur og Vestmannaeyjar. Ólafsfjörður er
   í 5. sæti en Reykjanesbær eins og áður segir í 6. sæti.



   80% vilja sameiningu

   

   Samkvæmt niðurstöðu úr skoðanakönnun sem gerð var meðal félaga í Starfsmannafélögum
   Keflavíkurbæjar og Suðurnesjabyggða vilja um 80% félagsmanna að félögin
   verði

   sameinuð.

   "Það er náttúrlega allt sem mælir með sameiningu. Með því yrðu um 500
   manns í nýja félaginu og þannig hefðum við möguleika á að ráða starfsmann
   í hálft starf", sagði Óskar Guðjónsson, formaður Starfsmannafélags Suðurnesjabyggða.
   Undir þetta tekur formaður Starfsmannafélags Keflavíkur, Hólmar Magnússon.
   "Við munum halda áfram að ræða saman en síðan verða það aðalfundir félaganna
   beggja að taka ákvörðun".

   Rétt innan við 50% félaga tóku þátt í skoðanakönnuninni um en um 80%
   þeirra voru sammála því að sameina félögin.



   Innsiglingin til Grindavíkur prófuð

   

   Undanfarið hafa staðið yfir prófanir á innsiglingunni til Grindavíkur
   í tilraunahúsnæði Vita- og hafnamálastofnunnar. Starfsmenn stofnunarinnar
   hafa komist að lausn sem mun gjörbreyta allri aðkomu að Grindavíkurhöfn
   og gera innsiglinguna örugga. Líkanið af innsiglingunni til Grindavíkur
   var sýnt almenningi sl. sunnudag.

   Fjölmargir Suðurnesjamenn lögðu leið sína í Kópavoginn að sjá það sem
   fyrir augu bar. Innsiglingin vakti að vonum mesta athygli og kom mörgum
   á óvart hversu mikil bylting það yrði í sjávarútvegi frá Grindavík ef
   af þessum breytingum verður. Talið er að grjótgarðar og dýpkun kosti
   nærri 700 milljónum króna. Við kynnumst þessum framkvæmdum betur í blaðinu
   í næstu viku.

   

   Innsiglingin til Grindavíkurhafnar í tilraunahúsi Vita- og hafnamálastofnunnar.
   VF/mynd: Hilmar Bragi



   Lögreglan stöðvaði fíkniefnaveislu

   

   Lögreglan í Keflavík stöðvaði fíkniefnaveislu í húsi í Keflavík um síðustu
   helgi. Fimm aðilar voru handteknir grunaðir um neyslu fíkniefna. Við
   húsleit fundust bæði hass og amfetamín ásamt tækjum og tólum til neyslu
   eiturlyfjanna.

   Fíkniefnadeild lögreglunnar í Keflavík hefur tekið saman upplýsingar
   um fíkniefnabrot á Suðurnesjum á síðasta ári. Þar kemur fram að lögreglan
   hafði afskipti af 33 fíklum á nýliðnu ári og þar af var ein kona. Að
   sögn Stefáns Thordersen hjá lögreglunni er oft um sama fólkið að ræða
   sem lögreglan er að hafa afskipti af vegna neyslu eiturlyfja.

   Samkvæmt samantekt lögreglunnar voru fjórir aðilar á aldrinum 16-19 ára
   teknir vegna fíkniefnamála á síðasta ári, ellefu 20 til 30 ára, tólf
   31-40 ára og sex 41-50 ára. Stefán sagði það áberandi fyrir síðasta ár
   að sprautufíklum hefur fjölgað mikið og einnig að byrjendur í neyslu
   eru í "harðari" efnum en áður þekktist.

   Það kenndi ýmissra "grasa" í þeim efnum sem lögreglumenn lögðu hald á.
   1,3 gr. af sveppum voru tekin, 4,4 gr. af kannabisfræjum, tóbaksblandað
   hass vóg 2,4 gr., Alsæla 0,8 gr. og óþekkt efni 3 grömm. Þá lagði lögregan
   í Keflavík hald á 11,3 gr. af amfetamíni og 25,6 gr. af hassi. Tvær vel
   gróðursettar kannabisplöntur voru gerðar upptækar ásamt 78,6 grömmum
   af ýmsum lyfjum.



   Leiðarinn

   

   Fyrirtæki til Suðurnesja

   

   Sú stefna bæjarstjórnar Reykjanesbæjar að hafa skattlagningu í lámarki
   virðist vera að skila sér. Mörg fyrirtæki hafa ákveðið að flytja starfsemi
   sína til bæjarins vegna þess að skilyrði hér eru góð. Skattheimtan vegur
   þar nokkuð þungt og er hún hagstæð fyrir fyrirtæki, s.s. lág gjöld fyrir
   lóðir og vegna gatnagerðar og fasteignaskattur á atvinnuhúsnæði er lægstur
   á öllu landinu í Reykjanesbæ að undanskildum Garðabæ. Í þeirri naflaskoðun
   og þrengingum undanfarinna ára hafa fyrirtæki þurft að draga saman í
   starfsemi sinni, hagræða eins og kostur er og þá fara ekki alltaf saman
   byggðasjónarmið og bestu viðskiptin. Þarna kemur til samspils bæjaryfirvalda
   og fyrirtækja á svæðinu. Reykjanesbær og sveitarfélög á Suðurnesjum standa
   vel að vígi gagnvart mörgum þáttum sem vega þungt í starfsemi fyrirtækja
   bæði í lágri skattlagningu og aðstöðu. Hægt er að benda á all nokkur
   dæmi þar sem fyrirtæki frá öðrum sveitarfélögum hafa flutt eða eru að
   flytja starfsemi sína til Suðurnesja vegna hagstæðra skilyrða. Þar kemur
   nálægð við útlfutningsleið sterkt inn í ekki síst hjá sjávarútvegsfyrirtækjum
   sem senda til útlanda í flugi. Nærtækasta dæmið hvað þetta varðar er
   flutningur Íslenskra ígulkera fyrir nokkrum árum frá Sauðárkróki til
   Njarðvíkur. Þar spilaði flugvallarþátturinn stórt atriði. Hjá fyrirtækinu
   starfa nokkrir tugir manna í ígulkeravinnslu.

   Eitt af þyngri verkefnum bæjarfélagins undanfarin ár í miðri "kreppu"
   hafa verið atvinnuátaksverkefni. Á þessu ári er gert ráð fyrir að setja
   50 millj. kr. í þann þátt. Mun hærri tala var sett í þann málalið undanfarin
   tvö ár. Með fleiri fyrirtækjum á Suðurnesjum styrkist atvinnustigið og
   er það fljótt að segja til sín í atvinnulegu tilliti. Bæjarfélagið getur
   því sett þetta fjármagn í aðra liði, í félagsþjónustu, menningu, íþróttir
   eða farið að greiða niður langtímaskuldir, sem ekki hefur verið gert
   undanfarin ár. Hefur framboð á vinnu aukist jafnt og þétt og á að öllum
   líkindum eftir að gera það áfram. Er þar horft til vaxtabrodds í Helguvík
   samfara nýrri fiskimjölsverksmiðju og fleiri þátta, s.s. flutning fleiri
   fyrirtækja á svæðið.

   Ferjuflugið

   

   Umræða um flutning ferjuflugs frá Reykjavík til Keflavíkur hefur verið
   í fjölmiðlum að undanförnu. Þar er einnig rætt um flutning alls innanlandsflugs.
   Hér spila öryggissjónarmið stóran þátt en þar er mikill munur á og borgarstjórn
   Reykjavíkur hefur ályktað um málið og vill að þetta flug fari til Keflavíkur.
   Samgönguráðherra hefur ekki verið jafn sammála en þó þykir nokkuð ljóst
   að ferjuflugið mun smám saman flytjast hingað og þegar þjónustumiðstöð
   fyrir ferju- og innanlandsflug sem er að rísa, verður komin upp, verður
   fátt hægt að benda á sem ekki kallar á að þessi "tilfærsla" verði að
   veruleika.



   Framtíðarsýn í húsnæðismálum menningarlífsins

   

   Eins og öllum ætti að vera kunnugt, sem eitthvað fylgjast með umræðum
   um menningarmál, hafa eigendur Félagsbíós boðið bæjaryfirvöldum Reykjanesbæjar
   bíóið til kaups undir menningarstarfsemi og þegar þetta er skrifað standa
   viðræður á milli aðila yfir. Leikfélag Keflavíkur hefur óskað eftir því
   við bæjaryfirvöld að þau ráði bót á húsnæðisvanda félagsins og hafa húsnæðisvandræðunum
   verið gerð góð skil á síðum bæjarblaðanna. Öllum er ljós þörfin á góðu
   húsi undir alls konar menningarviðburði s.s. leiksýningar og tónleika
   og hefur Menningarnefnd Reykjanesbæjar ályktað um þessi mál æ ofan í
   æ.

   Nú hafa bæjaryfirvöld ákveðið að leggja áherslu að mótuð verði stefna
   til framtíðar í þessum málum svo þeir, sem láta sig menningarlífið varða,
   viti nokkurn veginn hvað framtíðin ber í skauti sér. Í stuttu máli eru
   hugmyndirnar þær að Byggðasafnið fái Duus húsin til varðveislu og nýti
   þau sem sýningarhúsnæði., myndlistarmenn fái humarvinnsluhúsin sem bærinn
   eignaðist við kaupin á húsnæði Keflavíkur h.f. við Hafnargötu 2-6 og
   síðast en ekki síst verði farið í forhönnun á fjölnota sal fyrir alls
   konar sýningar, þar með taldar leiksýningar og tónleika, þar sem nú eru
   rústir fiskvinnslusalanna í sama húsi.

   Með því að gera fiskvinnsluhúsin að menningarmiðstöð fæst góður heildarsvipur
   á alla Duus torfuna, tenging við gamla hverfið í Keflavík er aðlaðandi
   hugmynd svo ekki sé talað um þá byltingu sem verður í umhverfismálum
   svæðisins þegar endurbyggingu húsanna er lokið. En allt er þetta framtíðarmúsík
   sem stefnt verður að. Vonandi tekur þetta þó ekki allt of langan tíma
   því þörfin er mjög brýn nú þegar. Til þess að leysa brýnustu vandamál
   Leikfélagsins hafa bæjaryfirvöld ákveðið að bjóða félaginu aðstöðu að
   Vesturbraut 17 en þar á bæjarfélagið eitt stykki samkomuhús sem stendur
   ónotað. Í þessum sal getur Leikfélagið æft og sýnt og í rauninni verið
   með allt sitt starf á meðan ekki þarf að nota húsnæðið undir einhverjar
   aðra mikilvægari starfsemi. Vonandi nær Leikfélagið að fóta sig á Vesturbrautinni
   og halda áfram því mikilvæga starfi sem á vettvangi þess er unnið. Fjöldi
   unglinga hefur nú gengið til liðs við félagið og þar er unnið mjög gott
   og gagnlegt uppbyggingar og forvarnarstarf. Ef draumurinn um menningarmiðstöðina
   á Hafnargötunni rætist á þetta sama unga fólk eftir að skemmta okkur
   hinum á fjölum leiksviðsins innan gamla grjótgarðsins þar sem Duus gamli
   ætlaði eiginkonu sinni, frú Duus, að rækta matjurtir og trjáplöntur,
   eins og hún hafði gert heima í Danmörku, í skjóli fyrir rokinu á Suðurnesjum.

   Þessi sami veggur á vonandi eftir að veita viðkvæmum og fíngerðum tilfinningum
   leikaranna skjól í átökum við stór og erfið verkefni bókmenntanna.

   kveðja kmk



   Með áfengi og hnúajárn

   

   Lögreglan stöðvaði á föstudagskvöld fjóra pilta fædda 1979 með áfengi
   um hönd. Einn þeirra var jafnframt með hnúajárn sem eru heimatilbúin.
   Tjáði pilturinn lögreglunni að hann hefði búið hnúajárnið til handavinnutíma
   í skólanum. Lögreglan lagði bæði hald á áfengið og hnúajárnið.



   Sjö sóttu um skólamálastjórann

   

   Sjö einstaklingar sóttu um starf skólamálastjóra í Reykjanesbæ en hann
   mun stýra nýrri skólamálaskrifstofu sem verður opnuð síðar á árinu.

   Umsækjendur eru þessir: Leifur Ísaksson, Njarðvík, Kristinn Kristjánsson,
   Reykjavík, Þór H. Ásgeirsson, Reykjavík, Anna Margrét Ákadóttir, Reykjavík,
   Þórður Gunnar Valdimarsson, Reykjavík, Eiríkur Hermannsson, Garði og
   Steinunn Helga Lárusdóttir, Vogum.

   Á bæjarstjórnarfundi í Reykjanesbæ í fyrradag lýstu margir bæjarfulltrúar
   yfir ánægju sinni með umsóknirnar og sögðu marga umsækjendur mjög hæfa.



   Stórþorskur

   

   VF/LJÓSM.VF/LJÓSM.

   Strákarnir á Sigrúnu GK 380 voru að landa stórþorski þegar ljósmyndari
   Víkurfrétta heilsaði upp á þá á bryggjunni í Grindavík á sunnudaginn.
   "Þetta er allt svona stór fiskur," sögðu þeir og sýndu okkar manni stóra
   og feita þorska. Aflinn á sunnudaginn var um tvö og hálft tonn. Á myndinni
   á forsíðu þessa blaðs, sem Hilmar Bragi tók, eru það þeir Aðalsteinn
   Ingólfsson og Ingólfur Karlsson sem hampa þorskinum. Hér er það Aðalsteinn
   sem vinnur við löndunina á aflanum.

   Það er víðar sem stóran þorsk er að finna því í Sandgerði fréttum við
   af bát þar sem meðalvigtin í þorskinum var 12 kíló.



   Vinnuslys

   

   VF/LJÓSM.

   Vinnuslys varð á vélaverkstæði í Njarðvík sl. föstudagsmorgun. Maður
   sem var að vinna við stóra ámokstursskóflu slasaðist þegar festing gaf
   sig og skóflan slóst í manninn. Var hann fluttur á Sjúkahús Suðurnesja
   og síðan á Sjúkrahús Reykjavíkur. Mun maðurinn hafa hlotið áverka á baki
   og hryggjarliðir skaddast. Myndin var tekin á vettvangi þegar lögregla
   vann að skýrslutöku. VF/mynd: hbb.



   Megin áherslur í leikskóla og grunnskólamálum

   

   Fjárhagsáætlun Reykjanesbæjar 1996 var samþykkt á bæjarstjórnarfundi
   í síðustu viku með atkvæðum fulltrúa meirihlutans. Bæjarfulltrúar minnihlutans
   sátu hjá við afgreiðsluna en þeir komu með all nokkrar breytingartillögur
   sem fengu ekki hljómgrunn hjá meirihlutanum.

   Í áætluninni kemur fram að gert er ráð fyrir um ellefuhundruð milljón
   króna skatttekjum, 77% af þeim fer í rekstur málaflokka. Til eignabreytinga
   fara 14% en í fjármagnskostnað og afborganir 9% af skatttekjum, um níutíu
   milljónir króna.

   Lang stærsti kostnaðarliður bæjarsjóðs eru launagreiðslur. Áætlaðar heildarlaunagreiðslur
   fyrir 1996 eru 540 milljónir króna. Þar nemur hækkunin 43 milljónum króna
   frá síðasta ári vegna launahækkana sem hafa orðið.

   Stærsti kostnaðarliðurinn fyrir utan launagreiðslur er félagsþjónusta,
   um 192 millj. kr. sem fara í starfsemi leikskóla, gæsluvalla, skólasels
   og niðurgreiðslur til dagmæðra. Til atvinnumála ungs fólks fara 50 millj.
   kr. og um 7 millj. kr. til reksturs Markaðs- og atvinnumálaskrifstofu.
   Til fræðslumála er áætlað að verja 184 millj. króna. Þar er gert ráð
   fyrir starfsemi skólamálaskrifstofu sem mun hefja starfsemi 1. mars nk.

   Af þeim 187 milljónum króna sem varið er til fjárfestinga á árinu fer
   tæplega helmingur til gatnagerðar og umhverfismála, eða 80 millj. kr.
   Gert er ráð fyrir 30 millj. kr. til leikskólamála, m.a. vegna kaupa á
   húsnæði undir nýjan leikskóla í gamla bænum í Keflavík og vegna viðbyggingar
   við leikskólann Gimli í Njarðvík.

   Af öðrum fjárfestingum má nefna 11 milljónir til íþrótta- og æskulýðsmála.
   Ekki er gert ráð fyrir að hefja strætóferðir innanbæjar eins og lofað
   var fyrir síðustu kosningar og til stóð að hefja á þessu ári, því aðeins
   2 millj. kr. eru áætlar til almenningsvagna.

   Fram kom í ræðu bæjarstjóra þegar hann stiklaði á stóru í fjárhagsáætluninni,
   að sparnaður hafi náðst í yfirstjórn bæjarins, sem nú er rúmlega 6% af
   skatttekjum. Hann sagði að hjá mörgum sambærilegum bæjarfélögum væri
   kostnaður við yfirstjórn 9-10%. Ekki hefur enn náðst neinn sparnaður
   í nefndarkostnaði, nokkuð sem mikið var talað um fyrir sameiningarkosningar.
   Nefndum hefur fækkað en þær eru margar stærri en áður og kostnaður við
   sumar meiri eftir sameiningu, samanber íþróttaráð.

   Óbreytt skattlagning

   

   Í bókun meirihlutans við afgreiðslu fjárhagsáætlunar kemur fram að forsendur
   hennar sé óbreytt skattlagning milli ára, aðhald og sparnaður sé viðhafður
   í rekstri stofnana sem kostur er. Megináherslur áætlunarinnar séu í leikskóla
   og grunnskólamálum. Gert er ráð fyrir kaupum á "Gömlu búðinni" sem er
   Duusgata 5 í Keflavík en á áætlun í safna- og menningarmálum er að kaupa
   allar lóðir og hús á Duus-torfunni. Meðal annarra atriða má nefna ákvörðun
   um að hefja viðræður við eigendur Félagsbíós um kaup á húsnæði þess og
   að ljúka vinnu við hönnun nýs grunnskóla í Heiðarbyggð.

   Breytingartillögur

   

   Fulltrúar Alþýðuflokks og Alþýðubandalags lögðu fram nokkrar breytingatillögur
   sem ekki hlutu náð fyrir augum meirihlutans enda ekki hefð fyrir því
   í bæjarstjórn. Bókaði minnihlutinn í lok bæjarstjórnarfundarins af því
   tilefni og lýsti óánægju sinni með það. Kratar lögðu fram breytingartillögur
   í sex atriðum, s.s. að sameina tónlistarskólana, selja ýmsar eignir,
   s.s. samkomuhúsið við Vesturbraut 17 í Keflavík (Þotan), hefja byggingaframkvæmdir
   við skóla í Heiðarbyggð á árinu, gera langtímasamninga við íþróttahreyfinguna
   og kaupa húsnæði Félagsbíós undir starfsemi lista- og menningarmála.
   G-listinn lagði fram breytingar í fjórum liðum; auknu fjármagni til foreldrarstarfs
   og fræðslu vegna vímuefnavandans, til fræðslu í skólum, til eflingar
   félagsstarfa og til varnar og eftirlitsstarfs.

   Umræða, sem var sú síðari um fjárhagsáætlun bæjarfélagsins, stóð yfir
   til rúmlega klukkan eitt eftir miðnætti.



   Karlakórinn á geisla!

   

   VF/LJÓSM.

   Karlakór Keflavíkur söng inná geisladisk um síðustu helgi. Upptökur fóru
   fram í Grindavíkurkirkju á laugardag og sunnudag. Geislaplatan verður
   gefin út í vor en áður en til þess kemur mun kórinn m.a. syngja með Sinfóníuhljómsveit
   Íslands. Það verður 28. mars nk. Meðfylgjandi mynd tók Hilmar Bragi af
   Karlakórnum sl. sunnudag.



   Vörubíll brann til kaldra kola

   

   Vörubifreið brann til kaldra kola í Grindavík í síðustu viku. Bifreiðin
   var á keyrslu þegar eldurinn kom upp í mælaborði. Ökumaðurinn bjargaði
   syni sínum og hundi út úr bílnum áður en hann reyndi slökkvistarf. Tæmdi
   hann úr slökkvitæki án árangurs. Slökkvilið Grindavíkur, sem var á æfingu,
   var fljótt á vettvang, en engu að síður tókst ekki að bjarga bifreiðinni
   sem varð eldinum að bráð.

   Rólegt var hjá lögreglunni í Grindavík um síðustu helgi. Minniháttar
   erill vegna ölvunar í bænum og ein líkamsárás var kærð.


   Sprengja í Leifsstöð

   

   VF/LJÓSM.

   Lítil sprengja fannst á salerni í biðsal Leifsstöðvar í gærmorgun. Hreingerningar
   fólk fann sprengjuna í rusladalli.

   Um var að ræða lítinn hólk með fimm púðurlengjum sem innihalda litlar
   sprengikúlur líkt og í flugeldum. Kveikjuþráður stóð út úr sprengjunni.
   Ljóst er að sprengjunni hefur verið komið fyrir á salerninu í morgun
   því við reglubundna hreingerningu í gærkvöldi fannst ekki neitt.

   Sprengjusérfræðingar frá Landhelgisgæslunni komu á staðinn og skoðuðu
   sprengjuna. Ef kveikt hefði verið í henni hefði getað orðið talsvert
   tjón. Að sögn Óskars Þórmundssonar, yfirlögregluþjóns á Keflavíkurflugvelli
   hefði mesti skaðinn getað orðið hefði sprengjan sprungið um borð í flugvél.

   Engir málmhlutir voru í sprengjunni og því fannst hún ekki við hefðbundna
   gegnumlýsingu í vopnaleit.



   Dagfari fékk á sig brotsjó

   

   VF/LJÓSM.

   Loðnuskipið Dagfari GK 70 fékk á sig brotsjó rétt fyrir klukkan átta
   í gærmorgun. Skipið var þá á Sandvíkinni, um 5 sjómílur frá Reykjanesi
   í aftakaveðri en alls fór veðurhraðinn í um 70 hnúta, um og yfir tólf
   vindstig. Ölduhæð var yfir tólf metrar. Fyrst í stað var óttast um afdrif
   skipsins sem var sambandslaust á aðra klukkustund.

   Þyrla Landhelgisgæslunnar, TF Líf kom að skipinu um kl. 9.30 en varðskipið
   Týr sem var í Keflavík um morguninn var komið á staðinn um kl. 11.

   Þegar brotið reið á skipið sem var með fullfermi af loðnu brotnuðu fjórir
   gluggar í brú bakborðsmegin og síðan einn stjórnborðsmegin. Tvö önnur
   skip, Breki VE og Hákon ÞH komu fljótlega á vettvang eftir óhappið.

   Dagfari hélt sjó í allan gærdag en vindhraði átti að minnka með kvöldinu
   og var talið að skipið myndi reyna að sigla til Keflavíkur eða Njarðvíkur
   undir morguninn.

   Ekkert stórtjón varð í óveðrinu og flóðunum í gær svo vitað sé.



   Svartagull og gulir boltar

   

   Það er unnið dag og nótt í loðnu um öll Suðurnes og líf í flestum fiskvinnsluhúsum.
   Loðnan hefur verið að mokveiðast við suðurströndina og þorsknum er mokað
   upp við Reykjanes. "Það er fiskur um allan sjó," sagði Einar Magnússon
   á Ósk KE í samtali við blaðið.

   Loðnufrystingin gengur vel og víðast hvar er unnið á vöktum allan sólarhringinn
   til að framleiða sem mest. Við tókum púlsinn á mannlífinu í sjávarútveginum.

   VF/LJÓSM. Einar Magnússon hampar vænum þorski sem kom í netin sl. laugardag.
   Þessir eru um allan sjó, segir Einar.

   VF/LJÓSM. Loðnulöndun úr Hákoni ÞH í Helguvík mánudag.

   VF/LJÓSM. Boltaþorski landað úr Happasæl KE í Njarðvík á fimmtudaginn.
   50 tonn komu í netin hjá strákunum á Happasæl þann daginn. VF/myndir:
   Hilmar Bragi



   Minnkurinn Skúli

   

   Þegar starfsmenn í húsgagnavöruhúsi varnarliðsins á Keflavíkurflugvelli
   mættu til vinnu sinnar á þriðjudagsmorgun mætti þeim minkur í dýnudeildinni
   og telja þeir að hann hafi verið í húsgagnaleit er hann fannst. Tókst
   þeim að veiða hann í pappakassa og ala hann á andarsteik. Minkinum hefur
   verið gefið nafnið Skúli og er hann líklega eldisminkur.



   Svart og sykurlaust

   

   Mælt með Eiríki

   

   VF/LJÓSM.

   Skólanefnd Reykjanesbæjar leggur til við bæjarstjórn að Eiríkur Hermannsson,
   skólastjóri í Garði verði ráðinn skólamálafulltrúi og veiti þannig nýrri
   skólamálaskrifstofu forstöðu.

   Eiríkur var í hóp sjö umsækjenda. Bæjarráð ræddi við alla umsækjendur
   í gær en það verður svo bæjarstjórn sem mun afgreiða málið endanlega
   á fundi sínum eftir tvær vikur.

   Titringur í Sandgerði

   

   Ekki mun vera eining um ráðningu í nýtt starf íþrótta- og tómstundafulltrúa
   í Sandgerði. Íþróttaráð hefur mælt með ráðningu Jóhönnu Norðfjörð en
   meðal umsækjenda um starfið er Bergþór Magnússon, íþróttakennari sem
   hefur starfað við Grunnskóla Sandgerðis sl. tvö ár sem og að sjá um tómstundastarf
   unglinga í bænum, við góðan orðstýr. Munu bæjarfulltrúar m.a. í meirihlutanum
   ekki vera á einu máli um þetta mál sem tekið verður fyrir í bæjarstjórn
   5. mars nk. Hafa m.a. heyrst raddir um klofning hjá meirihlut- anum af
   þessum sökum en það mun allt skýrast innan fárra vikna..

   Svíngur á Sandgerðingum

   

   Það hefur verið mikill "svíngur" á bæjarstjórn Sandgerðis að undanförnu.
   Hafa forkólfar knattspyrnumála í Reykjanesbæ horft með öfundaraugum til
   kollega sinna í Sandgerði en mikil uppbygging á sér stað þar á nýju íþróttasvæði
   í nágrenni sundlaugar og íþróttahússins. Einnig fengu golfarar í Sandgerði
   vænan styrk til nokkurra ára sem tryggir þeim fé fyrir nýju klúbbhúsi
   við Vallarhúsavöll. Atvinnuleysi mælist ekki neitt í Sandgerði þessi
   dagana og "öll hús í noktun", eins og bæjarstjórinn orðaði það.



   Minni framkvæmdir en gott atvinnuástand

   

   Fjárhagsáætlun fyrir árið 1996 í Sandgerðisbæ var samþykkt á bæjarstjórnarfundi
   fyrr í mánuðinum. Miðað við fyrri ár er nokkur samdráttur í rekstri og
   framkvæmdum á vegum bæjarfélagsins. Sigurður Valur Ásbjarnarson, bæjarstjóri
   sagði að einhugur hefði verið í bæjarstjórn um fjárhagsáætlunina.

   Tekjur bæjarsjóðs Sandgerðis eru áætlaðar 172 milljónir króna og fara
   67,5% af þeim í rekstur málaflokka. Í gjaldfærða fjárfestingu eru áætlaðar
   26 millj. kr. Þar er gert ráð fyrir um 5 millj. vegna innréttinga á tveimur
   skólastofum, 8 millj. til íþróttasvæðis Reynis og 3,5 til byggingar golfskála.
   Áfram er lögð áhersla á umhverfis- og fegrunarframkvæmdir en um 6,5 millj.
   eru áætlaðar í þann lið. Í eignfærða fjárfestingu eru áætlaðar 9 millj.
   kr.

   Sigurður segir að bæjarstjórn hafi verið sammála um að draga saman í
   ljósi hins góða atvinnuástands en hvert einasta fiskhús í bænum er í
   notkun þessa dagana. Því þurfi bæjarfélagið ekki að leggja eins mikið
   til atvinnumála og geti greitt niður skuldir. "Við drögum úr stuðningi
   við atvinnulífið á góðum tímum en keyrum hann upp á erfiðum tímum", sagði
   Sigurður.

   Einnig verða talsverðar framkvæmdir á hafnarsvæðinu á vegum hafnarsjóðs
   sem er í eigu bæjarins. Tekjur hans eru áætlaðar 38 millj. kr. á árinu
   og er gert ráð fyrir um 24 millj. kr. til framkvæmda á hafnarsvæðinu,
   settur upp nýr hafnarkrani og byggt nýtt hafnarhús, aðstaða við flotbryggju
   lagfærð og steypt þekja yfir Norðurgarðinn.



   Prúðir nemendur

   

   Hróður nemenda Fjölbrautarskóla Suðurnesja berst víða og hafa þeir hlotið
   mikið hrós fyrir umgengni sína á Hótel Norðurlandi á Akureyri þar sem
   þau gistu í skólaferðalagi 9-11. febrúar sl. Skrifaði Jón Ragnarsson,
   hótelstjóri Hótel Norðurlands skólameistara Fjölbrautarskólans bréf þar
   sem hann lofar nemendur í hástert og segir það ánægjulegt að vera nálægt
   ungu og glaðværðu fólki sem sýnir sjálfsaga í umgengni við aðra og þótti
   það til tíðinda hversu prúðmannleg þau voru í allri umgengni og framkomu
   en sömu sögu er víst ekki hægt að segja um alla skólahópa. Eiga nemendur
   F.S. hrós skilið fyrir prúðmennskuna.



   Innbrot hjá Hérastubbi

   

   Brotist var inn hjá Hérastubbi bakara í Grindavík í síðustu viku og þar
   unnið hundruð þúsunda tjón. Rúður voru brotnar og einnig unnar skemmdir
   á afgreiðsluborði og sjóðsvélum. Innbrotsþjófurinn náðist fyrir utan
   innbrotsstað og reyndist ölvaður. Hann var færður til fangageymslu í
   Keflavík.



   Þjóðfánar í stað gluggatjalda

   

   Lögreglan í Grindavík hafði afskipti af gluggatjöldum í húsi einu í Grindavík
   í síðustu viku. Þjóðfánar Íslands og Færeyja höfðu verið hengdir fyrir
   glugga. Lögregan hafði tal af húsráðanda og gerði honum að taka fánana
   niður.



   Rann á loðnu og hafnaði á skilti

   

   Ökumaður á Grindavíkurvegi lenti heldur betur í loðnuvertíð um helgina.
   Hann missti stjórn á bíl sínum í haug af loðnu á veginum með þeim afleiðingum
   að bifreiðin endaði ferð sína á umferðarmerki. Loðnan hafði fallið af
   palli vörubifreiðar og beið þess að vera hreinsuð upp.



   Ammoníakleki

   

   Slökkvilið Grindasvíkur var kallað til þegar ammoníak fór að leka í frystihúsi
   Fiskimjöls og Lýsis í Grindavík. Tókst fljótt að komast fyrir lekann
   og loftræsta húsið. Ekki varð tjón á hráefni.

   

   
