
Koncert

Duke hapur derën e apartamentit, ku zilja kishte një copë here që
binte me këmbëngulje, nënqeshja me të cilën Silva bëhej gati të priste
mysafirët e parë, i mbeti në buzë. Në vend të mysafirëve ajo pa një
burrë, që mbante në krahë një fuçi të rëndë, sipër së cilës dilnin
degët e një limoni.
-Familja Gjergj Dibra? - pyeti burri.
-Po, - tha Silva pakëz e hutuar. - Ah, ju keni sjellë këtë limon për
ne?
-E keni porositur, apo jo?
Pa e bërë të gjatë njeriu hyri brenda në korridor.
-Ku do ta vendosni? - pyeti ai me njëfarë padurimi. Ndihej menjëherë
që fuçia ishte e rëndë
-Kujdes! - tha Silva. - Këtej ju lutem, - dhe hapi derën e njërës
prej dhomave.
Njeriu kaloi me hapa të rëndë mes për mes dhomës, për të dalë në
ballkon, derën e të cilit Silva porsa e kishte hapur.

-Vendoseni si të mundni, - tha Silva, - më vonë do ta rregullojmë.

Njeriu e uli fuçinë, drejtoi trupin dhe psherëtiu.
Në korridor po binte telefoni dhe s'kishte asnjeri që ta ngrinte.
Uh, ia bëri me vete ajo, edhe ky limon na duhej të vinte sot.

-Një herë në tre mnuaj duhet ta spërkatni kundër parazitëve. Një
herë në gjashtë muaj t'i ndërroni dheun, - nisi të fliste njeriu me
një zë monoton.-Veç kësaj, në raste ngricash duhet ta mbuloni me një
letër celofani, ndryshe mund të thahet brenda një nate.
Silva dëgjonte pa e pasur mendjen aty. Kishte mbetur ende pa u
përgatitur sallata, pa u prerë rostoja dhe dhjetëra gjëra të tjera të
vogla. Kurse mysafirët mund të vinin nga çasti në çast. Veç kësaj i
duhej të vishte një fustan tjetër për darkën dhe të bënte pak tualet.
Ajo bëri një shenjë padurimi, të cilën ai, siç duket, e kapi, sepse
i tha:

-Na falni, se mbase erdhëm në një kohë të papërshtatshme .

-S'ka gjë,- tha Silva.- S'ka gjë.
Asaj papritur i erdhi turp nga vetja. Njeriu e kishte ngritur në
krahë gjer në katin e tretë atë fuçi, kurse ajo bëhej nervoze.
-Urdhëroni të merrni diçka, - tha ajo në korridor, e pushtuar befas
nga një ndjenjë faji.
-Jo, falemnderit.

-Ju lutem,- ia bëri ajo, -sot kam ditëlindjen e vajzës, mos ma
prishni.
-Epo mirë atëherë, - tha ai.
Silva rrëmbeu njërën nga shishet e rakisë të bëra gati për darkën
dhe i shtiu në një gotë.
- Gëzuar ! Edhe njëqind !
-Ju falemnderit!
Kur dera u mbyll pas shpinës së të panjohurit, Silva u kthye te
tryeza e shtruar, deshi të rregullonte diçka në të, por nuk bëri
asgjë, veç vështroi një copë herë pjatat dhe gotat, që rrëzëllenin
ftohtë.  Zilja e derës e nxori nga mpirja, por këtë herë e njohu dorën
e së bijës.
-Brikena, ç'u bëre?- i tha.
-Po kishte shumë njerëz në dyqan, mama, -tha vajza, duke nxjerrë nga
çanta shishet me ujë mineral.
-Të keqen mami, a mund ta bësh ti sallatën e ta presësh roston, sa
të bëj unë një dush edhe të ndërrohem? Më duket se mbaj erë gjellë.
-Mirë, mama.
Ndërsa zhvishej në banjë, asaj iu duk se ishte mbushur pak më tepër
se ç'duhej në ijet dhe një copë herë qëndroi mendueshëm përpara
pasqyrës, sikur të harronte përse gjendej atje. Pastaj që nga orridori
erdhi tingulli i ziles së telefonit dhe Silva, ikur të përmendej nga
gjumi, ngriti dorezën e dushit.
Ajo e bëri dushin shpejt e shpejt, e munduar nga ideja se mysafirët
mund të mbërrinin në çdo minute.  Meqenëse me përjashtim të dy
mësueseve të Brikenës ishin të gjithë njerëz të afërt, ajo nuk ua
kishte caktuar orën dhe tani po pendohej për këtë.

Në dhomën e gjumit Silva qëndroi një copë herë para dollapit pa
vendosur cilin fustan të vishte. Pastaj ndjeu ftohtë dhe, pa e zgjatur
më, veshi me shpejtësi një fustan ngjyrëlila, që Gjergji e pëlqente
veçanërisht. Fustani i rrinte njëlloj si më parë dhe kjo donte të
thoshte se dyshimi se ishte shëndoshur më shumë se ç'duhej kishte qenë
i kotë. Unë nuk e kuptoj shqetësimin tënd për linjën e trupit, i
thoshte herë pas here Gjergji. Ti je në atë moshë që quhet mosha e
lulëzimit të plotë të gruas. (Silva e dinte se ai ishte tepër i
kujdesshëm për të përdorur fjalën "lulëzim" në vend të fjalës
"pjekuri", gjë për të cilën ajo fshehurazi e falënderonte). Mbase unë
kam shije disi të kapërcyer, por sidoqoftë nuk e kuptoj dot se si një
grua në lulëzim të jetë si shkarpë.
Silva buzeqeshi me vete përpara pasqyrës Ajo e ndjeu se fustani që
veshi e ndau menjëherë ditën më dysh. Kështu ndodhte gjithmonë në
raste të tilla, në ditëlindje apo festa të tjera. Dukej sikur rrëmuja
e përgatitjeve s'do të merrte fund, por vinte papritur një çast kur
dita e telasheve ndahej prerazi nga dita festive. Ndërsa kopsiste
jakën e fustanit, Silva e ndjeu se ky çast kishte ardhur.
Me krehrin në dorë ajo s'u mendua gjatë për modelin e flokëve. Bëri
një krehje që i pëlqente Gjergjit, megjithëse ai ishte larg. Por
ndoshta pikërisht ngaqë ai ishte larg dhe në udhëtim, ajo i krehu
flokët ashtu
-Mami, sa e bukur je bërë! - i tha Brikena, kur ajo doli në
korridor.
Silva i buzëqeshi së bijës, i hodhi një sy tryezës, që tani iu duk
si diçka që s'kishte shumë lidhje me të, dhe, pa e ditur as vetë pse,
u vërtit një copë herë nëpër apartament. Asaj i pelqente gjithmonë në
orën përpara ardhjes së miqve të ulej në ndonjë nga ndenjëset, në
pritje. Mirëpo gabimi që kishte bërë, që nuk u kishte thënë orën e
ardhjes, po ia prishte tani këtë kënaqësi.
-Mama, e preva edhe roston, do ta shikosh?- u dëgjua zëri i së
bijës nga kuzhina.
Silva ishte ulur më në fund në njërin nga kolltukët e dhomës së
ndenjjes me sy gjysmë të mbyllur.  Dita kishte qenë vërtet tepër e
lodhshme, sepse, ndryshe nga herët e tjera, ajo nuk kishte pasur
ndihmën e Gjergjit. Sa mirë që bëra banjë, mendoi. Drita e pasdites së
tetorit binte e përhirtë mbi raftet e bibliotekës, ku statujat e vogla
të vendosura pranë librave, të gjitha kujtime të kohës kur ajo punonte
në ekspeditën arkeologjike, ngjanin në këtë orë para rënies së muzgut
me një radhë hijesh të afruara heshturazi si për të kumtuar diçka. Por
mjaftonte një zhurmë, një hyrje e dikujt që ato ta humbnin në çast atë
gjallërim misterioz, për t'u kthyer prapë në terakotë apo gur.
Te dera e dhomës, e hollë dhe e gjatë për trembëdhjetë , vjetët e
saj, qe shfaqur Brikena.
-Mami, gjithçka është gati. Ti mos u shqetëso më.
-Falemnderit, Brikena. Ulu tani edhe ti.
Vajza u ul përballë saj.
-Ku mund të jetë tani babi?-tha ajo.
Silva ngriti supet.
-Në qiell mbi ndonjë shkretëtirë ose në ndonjë aeroport, duke pritur
avionin tjetër.
Vajza u mat të pyeste diçka tjetër, por fytyra e Silvës, që kishte
mbështetur kokën pas shpinës së kolltukut, ishte ajo e njeriut që, pas
një dite të lodhshme, kërkon pakëz pushim.

Heshturazi vajza iu afrua bibliotekës, mori që andej një nga albumet
e fotografive të familjes dhe, pasi u ul në vendin e mëparshëm, nisi
ta shfletonte.

Silva dëgjonte fëshfërimën e kthimit të fletëve dhe, megjithëse
perpiqej të mos mendonte asgjë, kundër vullnetit të saj, merrte me
mend se në cilat fotografi ndalonte vështrimi i vajzës. Vite, stinë të
ndryshme, kryesisht vera, vetonin në kujtesën e Silvës, si nga një
montazh i çrregullt. Në shtëpinë e tyre e kishin dashur gjithmonë
fotografimin, dhe asaj i pëlqente në pasditet e qeta të ulej, ja, si
Brikena tani, mbi kanape dhe të shfletonte ndonjë nga albumet.
Fëshfërima e fletëve kishte pushuar dhe Silva e mori me mend
përqendrimin e veçantë të syve të vajzës.

-Ç'fotografi po shikon? - pyeti ajo pa i hapur sytë.  -Të teta
Anës.
Sikur ta dinte... Pothuajse kishte qenë e sigurt kur kishte pyetur.
Silva ngriu në çast brenda vetes.  Dhimbja therëse që ndiente edhe
tani, njëmbëdhjetë vjet pas vdekjes së motrës së saj, Anës, sa herë që
dikush e përmendte, e përshkoi mundimshëm.
U dëgjua më në fund kthimi i fletës së albumit dhe Silva, pa e
kuptuar as vetë se kishte dashur apo jo të çlirohej nga ajo ngrirje,
ku vajza e kishte mbajtur padashur, mori frymë thellë.
Ra zilja e derës dhe këtë herë ishin vërtet të ftuarit. Ishte nëna e
Silvës dhe i vëllai me të shoqen.  Fjalëpakë zakonisht, pas vdekjes së
Anës qe bërë krejtësisht e heshtur. Mund të rrinte me orë të tëra në
një darkë apo gosti pa e hapur fare gojën, po njëkohësisht pa bezdisur
askënd me pikëllimin e saj.  Ndryshe nga e zakonshmja, në zinë e saj
kishte diçka gri, që dukej e durueshme lehte, por që në të vërtetë
ishte tepër e gjerë, sepse shtrihej në një mënyrë të njëtrajtshme në
të gjitha ditët e saj. Nganjëherë, tek e shikonte ashtu të ëmën, Silva
mendonte se vetëm një zi e tillë mund të mbahej për Anën.
Nëna e puthi Brikenën, i la një pako në duar, pastaj takoi Silvën
dhe, pa thënë asgjë, shkoi e u ul në kolltukun ku rrinte zakonisht në
dhomën e ndenjjes.
-Silva, a mund të të ndihmoj për ndonjë gjë?  -i tha nusja e
vëllait.
-Jo, falemnderit, - tha Silva. - I kemi bërë të gjitha gati me
Brikenën.
Ata u ulën burrë e grua në kanape dhe Silva zuri vend në një
ndenjëse përballë tyre.
-Jashtë është shumë ftohtë, - tha gruaja e vëllait.
-Vërtet?- ia bëri Silva, dhe u ngrit t'i hidhte edhe një dru tjetër
stufës prej qeramike.
Pasoi një heshtje, gjatë së cilës Silvës, duke vështruar me bisht të
syrit fytyrën e hijshme të të vëllait, iu duk se në të kishte një
mërzi. Ngaqë e ndjeu se ai e vuri re shikimin e saj ajo hoqi sytë, por
pas ca çastesh, duke e parë të njëjtën gjurmë mërzie, Silva përpiqej
të gjente përse në rrethin e të njohurve të tyre vëllai i saj kishte
mbetur përherë jashtë vëmendjes, ashtu si sonte mërzia e tij.  Ai
kishte mbaruar akademinë ushtarake, ishte oficer tankist, megjithatë
njerëzit, pothuajse pa përjashtim, vazhdonin të habiteshin kur merrnin
vesh që Silva kishte një vëlla. Kjo ndodhte sidomos vite më parë,
atëherë kur Ana ishte gjallë dhe kur dukej sikur ato të dyja, të cilat
gjithë bota i thërriste "motrat Krasniqi", e kishin gllabëruar gjithë
vëmendjen e njerëzve, pa lënë asgjë për të vëllanë. Dhe në të vërtetë
sa herë që rastësisht binte fjala për të, të gjithë hapnin sytë:
vërtet ju keni një vëlla? Po a është tamam vëlla, domethënë nga nëna?
Tamam vëlla, përgjigjeshin ato, duke qeshur në mënyrë gazmore, ngaqë
kjo gjë u dukej teper zbavitëse.
Edhe tani që Ana s'ishte më, shumë njerëz vazhdonin t'i kujtonin ato
të dyja bashkë, ashtu si në fillimin e viteve të paharruara
gjashtëdhjetë, kur ato, motrat Krasniqi, pavarësisht se Ana ishte
martuar dhe Silva jo, shfaqeshin kudo së bashku. Kurse për vëllanë në
mënyrë këmbëngulëse s'kujtohej askush.
- Gjergji kur u nis? -pyeti ai, si për t'iu shmangur vështrimit
hetues të saj.  -Para katër ditësh.  - Sa keq i qëlloi i- tha gruaja e
tij.
- Ç't'i bësh? -tha Silva. Ajo e dinte që të gjithë të ftuarit,
me përjashtim të nënës, do ta thoshin këtë.
Zilja e derës ra përsëri. Ishin dy mësueset e Brikenës me fëmijët e
tyre dhe me paketat e dhuratave në duar. Ndërsa hiqnin palltot në
korridor, ato bënë po ato pyetje për nisjen e Gjergjit dhe po thoshin,
oh, sa keq i qëlloi, kur ra zilja prapë, këtë herë në mënyrë të
druajtur.
- Brikena, kush është? -pyeti Silva, kur pa se korridori mbeti i
qetë.
-Veriana, - u përgjigj Brikena që andej.
Silva brofi në këmbë. Në korridor, me faqet të skuqura nga e ftohta,
e brishtë, krejt e ngjashme me Anën, Veriana po hiqte mushamanë.
Silva e përqafoi me dhimbsuri mbesën e vetme.
-Teta Silva, babin do ta falni se s'mund të vinte,-tha vajza.
-Ah, sa keq! Po ti vetëm erdhe?
-Po. Me autobus.
Silva e mori për dore dhe e futi në dhomën e ndenjjes.
-Mirëmbrëma! - përshëndeti vajza.
Sytë e të gjithëve e shikuan me kureshtje të
përzier me mallëngjim.
-Sa i ngjet së shkretës Anë! -tha njëra nga
gratë.
Veriana shkoi drejt e te gjyshja, që i bëri vend
në kolltukun e saj dhe nisi t'i përkëdhelte flokët
butësisht.
-Besnikut i ka dalë një punë dhe nuk vjen
dot, -iu përgjigj Silva pyetjes së pashprehur të
mysafirëve. Dikush tha "sa keq", apo ndoshta ashtu
iu duk Silvës, ngaqë e mendonte vetë atë gjë.
Në të vërtetë asaj i erdhi shumë keq. Për shkak
të Besnikut ajo nuk e kishte thirrur Skënder Bermemën. Silva kishte
qenë përherë e kujdesshme që
ata të dy të mos ndodheshin asnjëherë së bashku në
shtëpinë e saj, megjithëse për të ishin që të dy njëlloj të
shtrenjtë. Natyrisht Besnik Struga, si ish-i shoqi i së motrës, ishte
për të më i afërt, por nga
ana tjetër Skender Bermema lidhej drejtpërdrejt me
vitet e rinisë së tyre, ato vite që kishin qenë si të
dehura, në prag të ndarjes së Anës nga burri i parë,
kur Ana, para se të njihej e të martohej me Besnik
Strugën shoqërohej me Skënder Bermemën me një
miqësi që edhe tani, kaq vite më pas, kishte mbetur
për të gjithë, duke përfshirë Silvën vetë, një enigmë.
Ç'pasdite e përshtatshme për t'i kujtuar të gjitha
këto, kishte menduar një orë më parë Silva. Në pasdite të tilla
vjeshte, sidomos në prag festash apo ditëlindjesh, asaj i vinte të
linte çdo punë dhe, e ulur
te pezuli i dritares, përpara se muzgu të binte si
një perde teatri, t'i sillte ndër mend të gjitha: ndarjen e bujshme
të Anës nga Frederiku, hamendjet e
pafundme të njerëzve për arsyet e ndarjes, qëndrimi
krejt misterioz i Skënder Bermemës, emri i të cilit
qe përzier fund e krye në këtë çështje, duke përfshirë edhe gjyqin,
që, sipas fjalëve të dikujt, pati rrezik të kthehej në një tribunë
letrare, ngaqë ditë me
radhë, me kërkesën e Frederikut, kërkesë që e bëri
atë më qesharak se çdo gjë tjetër, gjykatësi u mor
me zbërthimin e disa faqeve të veprës së Skënder
Bermemës, faqe që, sipas këmbënguljes së Frederikut, i qenë kushtuar
Anës. Pastaj kthesa e bujshme
që mori e gjithë kjo, kur u mor vesh se shkak për
vendimin e Anës nuk ishte Skënder Bermema, në
familjen e të cilit pati gjithashtu turbullime, ,por
njohja e saj me Besnik Strugën dhe vendimi i tyre
i furishëm për t'u martuar bashkë. Nuk dihej nëse
kjo e lehtësoi disi brengën e Frederikut, gjithë xhelozia e të cilit
vitet e fundit qe drejtuar kryesisht
kundër Skënder Bermemës, që ai e quante shkaktarin kryesor të
çekuilibrimit të gruas së tij, apo
përkundrazi dalja në skenë e një tjetri e shtoi edhe
më shumë hidhërimin e burrit të tradhtuar. Silva
nuk kishte dashur të zhbironte më tej në diçka që
përherë i qe dukur se ishte më mirë të mbetej në
mjegull. Përveç ndarjes së Anës, ajo që e kishte
shqetësuar më fort në këtë histori ishin pikërisht
marrëdhëniet midis Besnikut dhe Skënder Bermemës, të cilat, të
lëkundura siç kishin qenë pas ndarjes së Besnikut nga mbesa e gruas së
Bermemës,
Zanës, u ftohën më pas përfundimisht. Silvës i pikoi në zemër një gjë
e tillë; jo vetëm sepse ajo i
donte dhe i çmonte të dy, por sepse sidomos pas
vdekjes së Anës ata të dy ishin për Silvën njerëzit
që lidheshin drejtpërdrejt me kujtimin e motrës së
vdekur. Në të vërtetë Silva nuk e besonte se shkaku
i ftohjes përfundimtare ishte Ana. Ata ishin të dy
aq të kulturuar sa ta mposhtnin ndjenjën e xhelozisë për
njëri-tjetrin, madje kjo ishte kaq e vërtetë,
saqë kohët e para, atëherë kur marrëdhëniet e Anës
me Besnik Strugën nuk ishin më sekret, së paku për
disa, ata të dy ishin parë disa herë bashkë. Shkëputja erdhi më vonë,
dhe Silva ishte një nga të parat
që e nuhati këtë, ndoshta për vetë faktin se, si motër e Anës, ajo
njihej po aq mirë me të dy. Do të donte të mendonte se ftohja dhe
pastaj shkëputja kishin ardhur për shkak të ish-së fejuarës së
Besnikut,
Zanës, të cilën Skënder Bermema e kishte mbesë të
gruas, mirepo kjo ishte në kundërshtim me faktin që
ata qenë shoqëruar njëfarë kohe pikërisht pas ndarjes së Besnikut
prej saj. Disa herë Silva kishte vrarë
mendjen se cila mund të ishte arsyeja e vërtetë
dhe kishte ardhur në përfundimin se ato të dyja, pra
dhe motra e saj dhe ish- e fejuara e Besnikut,
duke mos qenë shkak veç e veç, bëheshin ashtu së
bashku. Sepse ndërsa të veçanta ato mund të duroheshin, bashkë
bëheshin tepër. Gruaja e Skënder Bermemës do ta kishte gëlltitur
njëfarësoj peshpërimën
mjegullore për marrëdhëniet e burrit të saj me Anën,
ashtu siç do ta kishte gëlltitur me vonë faktin që i
shoqi vazhdonte të shoqërohej me ish-të fejuarin e
mbesës së saj, shumë kohe pas ndarjes. Mirëpo kur
këto të dyja u mblodhën bashkë, kur Besnik Struga,
pasi u nda me mbesën e saj, u martua pikërisht me
gruan emri i së cilës kishte kohë që lidhej me atë
të burrit të saj, së shoqes së Skënder Bermemës,
me të drejtë, ndoshta, iu duk se lëmshi u bë tepër
i padurueshëm. Dhe kjo ndikoi, siç dukej, në prishjen përfundimtare.
Papritur Silva u kujtua se i kishte lënë mysafirët vetëm dhe
nxitoi për në dhomën e ndenjjes,
por, duke u afruar te dera, vuri re se atje kishte
krisur biseda dhe askush nuk e kishte vënë re
mungesën e saj. Me hapa të lehtë ajo u afrua
te dera e xhamtë e ballkonit, pas së cilës muzgu po
binte me shpejtësi. Fuçia me limonin, që i panjohuri
kishte sjellë nga kushedi ç'fidanishte, ishte aty, në
mbrëmjen e saj të parë në një ballkon të huaj për
të. Zilja e derës e shkëputi Silvën përfundimisht nga
mendimet. Ishin motrat e Gjergjit, "grigja", siç i
quante ai të katër motrat e tij, tri prej të cilave
ishin të martuara, kurse e katërta studionte për
mjekësi.
Korridori u mbush me zëra, lëvizje krahësh që
hidhnin pallto dhe me rrëmujën e kalamajve, me
paketat e dhuratave në duar.

-Uh, sa ftohtë është përjashta!- thoshte
njëra nga motrat.

-Vërtet?

- Temperatura ka rënë papritur. Po këtu te ju
është ngrohtë.
-Sa keq që s'u ndodh Gjergji! Nuk mund ta
shtynte?
-Kurrsesi,- u përgjigj Silva.- S'ishte në
dorën e tij.
-është e kuptueshme,- tha motra më e re.
-Veç kësaj, siç e tregojnë bathët, punët me Kinën janë në një pikë të
tillë që...
-Urdhëroni këndej,- tha Silva, duke treguar
derën e dhomës së ndenjjes.
Në apartament u bë papritur ngushtë dhe gëzueshëm. Duke kaluar
nëpër korridor, Silva gati sa s'ia
shkrepi të qeshurit kur pa gardërobën me palltot e
vëna njëra mbi tjetrën. Ajo mori ca peliçe fëmijësh që dukej sikur
rrinin kaliboç mbi palltot dhe
pardësytë e të mëdhenjve dhe i hodhi mbi një divan te dhoma e vajzës.
Pastaj u kthye në kuzhinë për t'i hedhur një sy
tryezës që, me rrëzëllimin e ftohtë të lugëve dhe
gotave, dukej sikur s'kishte ndonjë lidhje me zallahinë që po mbushte
apartamentin. Ndërkaq nga
dhoma e ndenjjes, nëpër korridor, te dhoma e Brikenës, kalamajtë më
të vegjël kishin krijuar itinerarin e parë të vrapimit të tyre të kotë
pas njeri-tjetrit. Në dhomën e ndenjjes, biseda kishte krisur
në një mënyrë të tillë saqë s'kishte asnjë rrezik
mërzitjeje. Silva u dha te dera dhe vuri re se vetëm vëllai i saj nuk
merrte pjesë në të. Ajo afroi një
ndenjëse të vogël pranë tij.
-Saimir, ç'ke?- i tha me zë të ëmbël.- Të
shoh pak të mërzitur.
-S'kam gjë, Silva.

Nga afër, fytyra e tij iu duk asaj e prerë.
- Si s'ke? Unë e shoh menjëherë që ti ke diçka.
Ai ktheu kokën nga ajo dhe i buzëqeshi me njëfarë çudie të përzier
me hidhërim, në një mënyrë
krejtësisht të veçantë, me të cilën asaj iu duk sikur
i thoshte: që kur kështu... ju? Brerjen e ndërgjegjes
Silva gati e ndjeu fizikisht. Ndihej menjëherë se kishte një hall të
madh pikërisht ai, që, duke qenë
vëllai i dy motrave gjithë telashe e probleme, dukej
sikur nuk kishte pasur vetë të drejtë për të pasur
edhe ai shqetësimet e tij.
Silvën e thirrën në telefon dhe ajo u ngrit.
-Mama, kur do t'i ftojmë mysafirët në tryezë?
-pyeti Brikena në korridor.
-Ja tani, Brikena.
Në të vërtetë Silva e ndiente se i mposhtte me
vështirësi çastet e hutimit që i shkaktonte mungesa e
Gjergjit. Kur ishte ai, gjithçka ishte e sigurt dhe ajo
nuk ngatërrohej në asgjë. Kurse këtë herë e kishte
pasur aq vështirë.
Te dera e dhomës se ndenjjes, ndërsa kalamajtë
i kalonin nëpër këmbë duke i ngatërruar me duar
fustanin, Silva tha me zë të përmbajtur:
-Epo urdhëroni tani.
Zënia vend në tryezë ishte një histori e tërë,
ku Silva, në vend që të kishte rolin kryesor, u tërhoq mënjanë, me
shpresën se gjithçka do të rregullohej vetë. Dhe vërtet çdo gjë u
rregullua për bukuri, me përjashtim të kalamajve, për të cilët nuk
mjaftonin vendet dhe që, veç kësaj, që në çastet e
para thyen dy gota.
Njërës prej motrave të Gjergjit i ra ndër mend
të shtronin tryezën veç për kalamajtë, dhe kjo ishte
e vetmja rrugë e shpëtimit.
-Epo, mirë se erdhët!- tha më në fund Silva, kur iu duk se
mysafirët pak a shumë u rregulluan nëpër vende.
Kur pas urimeve të para u dëgjua më në fund
zhurma e shtruar e thikave dhe pirunëve, gjë që tregonte se darka
kishte filluar vërtet, Silva psherëtiu e lehtësuar. Ajo vuri re se
ishte ulur përbri
Saimirit. Ndoshta nuk do ta pyeste më për mërzinë
e tij, madje, tani që kishte kaluar njëfarë kohe
qyshse e kishte pikasur, ajo mërzi i qe dukur e zakonshme (vallë pak
shkaqe mund të ketë një burrë
për t'u mërzitur), pra ndoshta as që do t'ia zinte
më atë ngoje, aq më tepër sonte, mirëpo me bisht
të syrit, padashur, ajo vuri re se vëllai, kundër zakonit të tij,
rrëkëlleu dy gota raki njërën pas tjetrës.
Madje nuk ishte vetë pirja që i tërhoqi vëmendjen
Silvës, por lëvizja e dorës, mënyra si e ngriti kokën
pas zbrazjes së gotës dhe sidomos mënyra si e la
pastaj gotën mbi tryezë. Në të gjitha këto kishte diçka të prerë, të
këputur, si të shoqëruar me fjalët
"në fund të fundit të bëhet ç'të bëhet".
-Ti diçka ke, Saimir, - i tha Silva me zë të
butë mu te veshi.
-E çë pastaj?- tha ai i qetë. - Ja, ta zëmë
se unë kam vërtet një hall të madh, mos vallë do
që të ta them ty, pikërisht sonte, motër e dashur?
Më tepër se fjalët Silvën e habiti ai ndriçim i
vëngërt, ironik në sytë e tij. Ishte një nga ato ironitë e përziera
me pezm, që, ndonëse nuk i drejtohen vetëm bashkëfolësit, duken akoma
më therëse.
-E pse jo? - pyeti ajo.
Acarimin e syve të tij Silva e ndiente më shumë tani që ai nwk e
vështronte më.
Ç'mund të ketë ?, mendoi ajo dhe prapë brerja e
ndërgjegjes i theri mu në zemër. Mos vallë duhej
të vinte diçka e keqe që ora e vëmendjes ndaj tij
të vinte bashkë me të?
- S'dua të të mërzis, Silva, - tha ai.-Nuk ia
kam thënë askujt.
Vetëtimthi sytë e Silvës kaluan te gruaja e tij, e
cila çokiste gotën gjithë gëzim me motrën e vogël
të Gjergjit. Mos ishte vallë diçka që kishte lidhje
me të? Një grimë ajo nuk ia hoqi sytë kunatës. Me
siguri ka lidhje me të, tha me vete. Xhelozi ndoshta,
ndonjë dyshim i tij që ende s'ia ka thënë. Ndryshe
si shpjegohej që ajo s'kishte asnjë gjurmë të mërzisë së të shoqit?
-Mos është ndonjë gjë që ka lidhje me Sonjën?- pyeti ajo duke u
penduar, kushedi pse,
në çast, për pyetjen.
-Me Sonjën? - ia bëri krejt i habitur. - Hm,
ku të paska vajtur mendja.
Pra qenka diçka tjetër, më serioze, mendoi Silva, e habitur edhe
vetë, se përse atë diçkanë tjetër
e kishte quajtur më serioze ajo, që ishte rritur në
një familje ku problemet kryesore kishin dalë gjithmonë nga gratë.
Mbi tryezë kaloi një furi e re urimesh e shëndetesh.
- Ti gjithsesi nuk duhet ta fshehësh nga unë,
-tha Silva, duke afruar kokën te supi i tij. Keqardhja për të vëllanë
po i rritej në përmasa të çuditshme.
Ai ktheu kokën dhe sytë e tij përskaj tëmthit të
saj e dhanë dhimbjen si një shkarkim.
-Po ta them, meqenëse ngul këmbë, Silva, megjithëse kisha vendosur
të kundërtën.- Një grimë
ai e rrotulloi gotën në njërën dorë, pa ia hequr sytë,
thua se po e habiste ajo formë e lëmuar qelqi.-
Po ta them, pra, meqë ngulmove. Ka mundësi, për
të mos thënë se është e sigurt, që unë këto ditë të
përjashtohem nga Partia, Nga ushtria vetëkuptohet,
gjithashtu.
Silvës desh i ra piruni nga dora.
-A është e mundur?- pëshpëriti ajo.- Po
pse ?
- Silva, mos më pyet, të lutem. është një punë
tepër e ngatërruar.
- Si është e mundur? - ia bëri ajo sikur të
fliste me vete.
-është diçka tepër e ngatërruar, - përsëriti
ai. - Nejse, s'ke ç'i bën. Veçse, nuk është e tillë
që mund të prekeni ju.
- Ç'flet kështu? - tha Silva. -
Saimir!

S'të vjen turp,

Ai buzëqeshi hidhur, ndërsa përpiqej të merrte
me pirun nga pjata diçka, që e kishte marrë dhe e
kishte lënë disa herë.
-Po pse, - ia bëri prapë Silva,- ç'është kjo
hata ?
Një copë herë të gjatë ai nuk foli, me sytë e
ngulur mbi pjatën pothuajse të paprekur, sikur që
andej t'i vinte mendimi nëse duhej t'i hapej apo
jo së motrës.
-Gjatë lojës së fundit ushtarake, kam thyer
ose, më saktë, s'kam dashur të zbatoj një urdhër të
rëndësishëm të shtabit, - tha më në fund ai.
Ja ç'na qenka !, tha me vete Silva. Në çastin e
parë kjo nuk iu duk dhe aq e tmerrshme sa ç'e priste, dhe ai, sikur
ta kishte kuptuar mendimin e saj,
vazhdoi:
-Në rast lufte për një gjë të tillë do të pushkatohesha. Meqenëse
është kohë paqeje, do të dëbohem nga ushtria. Nga Partia vetëkuptohet
gjithashtu. Por vetëm kaq. Besoj se nuk ka bishta të tjerë.
Silva mori frymë thelle. Ç'të kishte më tepër?
- Për një moszbatim urdhri...- tha ajo. -
Ndoshta do të mjaftohen me një vërejtje.
Ai deshi të buzëqeshte.
- Prandaj nuk desha të ta thosha.
-Më mirë që ma the.
Ai u përpoq të merrte përsëri diçka nga pjata,
por piruni thyhej i pafuqishëm mbi copën e mishit.
Silvës i pikoi në zemër.
- Të tjerë do të dënohen?
- Katër nga gjashtë oficerët e njësisë tankiste.
Ata që nuk pranuan të zbatonin urdhrin.
Ai përsëri deshi të merrte diçka nga pjata, por
pastaj hoqi dorë dhe mbushi gotën.
-Po pse e bëre këtë?- pyeti Silva.
-Çfarë?
-Atë pra... urdhrin. Përse e theve?
Ai ktheu kokën furishëm dhe sytë iu mbushën
me një dritë acaruese.
- Mos më pyet për këtë. Nuk do të ta them.
-Mirë, mirë, - ia bëri Silva. - U bë ç'u bë,
tani s'e ndreq dot. Mos u mërzit.
Ai ngriti gotën dhe piu.
-Dua të të bëj një pyetje të fundit. -tha Silva. - A e ndien veten
fajtor?
- Aspak, - tha ai.
Një copë here Silva i mbajti sytë mbi tryezë.
Nuk e merrte dot me mend nëse ishte mirë apo keq
që ai nuk e ndiente veten fajtor.
-Harroje tani këtë, - tha ai duke ngritur
gotën, - gëzuar. për shëndetin e Brikenës, edhe
njëqind !
-Gëzuar, - tha Silva, - edhe për ty!
Ai bëri një lëvizje me dorë, sikur të thoshte:
Puna ime tani vate, shikoni të tjerat.
Silva e la gotën dhe i hodhi një sy tryezës Darka
vazhdonte njëlloj si në çastin kur ajo e kishte shkëputur vëmendjen
prej saj. Ndoshta nuk do të jetë aq
e rëndë, tha ajo, dhe u përpoq ta hiqte mendjen nga
puna e vëllait. Të gjithë ishin të gëzuar, vera e kuqe
rrëzëllente me një ngjyrë manikyri në gotat, çuçurisjet, të qeshurat,
shoqëronin në mënyre harmonioze
hapjen e shisheve me ujë të gazuar mineral. Ishte e
vështire të besoje që e keqja të ishte kaq këmbëngulëse pas një darke
të tillë.

Silvës i doli gjumi papritur. Një herë kujtoi
se kishte gdhirë, por pastaj vuri re se dritarja qe
ndriçuar prej hënës. Ishte një ndriçim i akullt, i
njëtrajtshëm. "Brr, sa ftohtë!", tha ajo me vete dhe
e kuptoi se ishte pikërisht e ftohta që e kishte zgjuar. Zgjati dorën
te komodina, gjeti sustën e abazhurit dhe ndezi dritën. Ora ishte
katër e një çerek. Disa çaste qëndroi pa lëvizur me sytë në tavanin e
dhomës, krejt bosh. Pastaj përsëri ndjeu
ftohtë. Qelqet e dhomës kishin zënë avull. Jashte duhet të ishte
ngricë. Asaj i shkoi mendja te Brikena
dhe Veriana, që flinin të dyja në dhomën tjetër.
U ngrit pa e bërë të gjatë, hodhi një triko krahëve dhe doli me
kujdes në korridor. Dera e dhomës së tyre qe përgjysmë e hapur. Silva
e shtyu
me kujdes dhe hyri. Nën ndriçimin e kaltëremë që
vinte nga jashtë Silva dalloi flokët e të dyjave të
përzier mbi të njëjtën nënkresë. Gjatë natës, siç
duket nga e ftohta, Veriana kishte ikur nga divani
ku Silva i kishte shtruar, dhe ishte futur në krevatin e Brikenës.
Silva i buzëqeshi me vete, u afrua
dhe, ndërsa ndenji në këmbë të shikonte fytyrat e
qeta të vajzave, iu kujtua thënia e nënës se nuk
duhet ta vështrosh kurrë njeriun që fle. Ajo u rregulloi
mbulesën te supet, pastaj mori një nga kuvertat e lëna sipër divanit
dhe ua hodhi me kujdes.
Silva doli me hapa të lehtë në korridor, por, në
vend që të shkonte në dhomën e gjumit, diçka e
shtyu të kthehej e t'i hidhte një sy vendit ku ishte
ngrëne darka. Nën dritën e llambës elektrike që iu
duk si zakonisht natën më e fortë, ajo vështroi tryezën, ashtu siç
kishte mbetur pas mbarimit të darkës. Pjatancat, pjatat e gotat ishin
të gjitha aty, disa
të zbrazura, disa ende jo, ashtu siç i kishin lënë të ftuarit në
çastin e fundit, përpara se të shkonin për të
pirë kafenë në dhomën e ndenjjes. Silva vështroi
një copë herë tryezën, sikur të përpiqej të sillte
ndër mend se ku ishin ulur mysafirët. Darka iu duk
disi e largët. Ajo pa pjatën e Saimirit, pothuajse të
pafilluar, dhe psherëtiu. Megjithëse s'ishte aspak e
përgjumur, e ndjeu se s'ishte e aftë të përqendrohej
në asgjë. Duke vështruar pjatat dhe gotat, i kujtoheshin copa
bisedash të ndërprera prej shakave dhe
të qeshurave, që e kishin përshkuar tejembanë atë
masë fajance dhe atë qelquri. Një pjesë e bisedave,
dhe pikërisht ato ku e qeshura s'ishte gjë tjetër veçse maska e
jashtme e një shqetesimi, ishin bërë
për marrëdhëniet me Kinën. Dikush kishte thënë
se njëfarë acarimi ishte ndier përsëri kohët e fundit, ashtu si disa
vjet më parë, gjatë kohës së Revolucionit Kulturor, por kjo s'ishte
veçse një gjë e
përkohshme dhe retë e zeza do të kalonin përsëri.
Tjetri i përgjigjej se këtë herë çështja dukej më
serioze dhe kriza nuk do të kapërcehej aq lehtë.
Afrimi i kinezëve me Amerikën ishte e pamundur
të miratohej prej nesh. Kështu që kriza pritej. Silva
e kaloi shikimin rrufeshëm nga njëri skaj i tryezës
në tjetrin si për të riprodhuar trajektoren e replikave. Ato kishin
qenë të shpejta, rrëshqitëse dhe
dy-tri herë ajo kishte kapur shikimin e Saimirit që
i shoqëronte ato pa e fshehur njëfarë nënqeshjeje
përbuzëse. Ishte nënqeshja e njeriut që di më shumë, dhe që tamam për
këtë arsye nuk do të përzihet në bisedë.

Kriza pritej, përsëriste i shoqi i njërës prej kunatave të saj.
Ndërkaq tjetri i kujtonte se ndryshe
nga marrëdhëniet me sovjetikët që u tronditën një
herë e përgjithmonë, marrëdhëniet me Kinën të tilla kishin qenë herë
pas here, delikate, kështu që
edhe kriza e fundit s'ishte ndonjë çudi. Të kujtohet
që e kemi bërë këtë bisedë, kur Teatri Popullor dha
"Pulëbardhën" e Çehovit tamam në kohën e Revolucionit Kulturor?
Silvës i kujtohet fare mirë. Ishte
një pasdite dimri, kur pritej të binte dëborë. Gjithë
Tirana s'bisedonte veçse për shfaqjen. Kishte një
lloj eksitimi në përgatitjen e njerëzve për të shkuar
në teatër dhe në rënien e telefonave: është e vërtetë që premiera do
të jepet, në mesditë u fol për
një anullim. Pastaj hyrja në teatër dhe prapë bisedat me të njohurit
përpara gardërobës. Thuhej se
kinezët kishin bërë një ndërhyrje për të pezulluar
shfaqjen (në Kinë Çehovi, njëlloj si Shekspiri, ishte
i ndaluar), madje dhe disa nëpunës në Ministrinë e
Arsim-Kulturës atë mendim kishin, megjithatë premiera, për gëzimin e
të gjithëve, ishte dhënë... Qysh
atëherë u duk se mendimet tona me të kinezëve
ndaheshin, kishte thënë Sonja. Të jetë për mua, sikur një orë e më
parë të shkëputeshim nga ata kinezët, mirë do të bënim, kishte thënë
motra e vogël e Gjergjit. Më janë mërzitur ato fytyrat e tyre.
S'është aq e thjeshtë, qe përgjigjur njëri nga burrat.
S'është punë fytyrash... Ashtu është, s'e kanë fajin
fytyrat, qe hedhur një tjetër. Unë s'jam fare dakord me ata që e kanë
bërë zakon vend e pa kohë
të shfaqin një lloj përçmimi për ta. është një popull
i madh sidoqoftë, me një kulturë të admirueshme...
Eh, Kina sidoqoftë është një mister, kishte vazhduar
tjetri. Doni të kuptoni politikën e Kinës, ka thënë
njëherë Çu En Lai, shkoni në teatrin e Pekinit... Po
ai është plot simbole të pazbërthveshme, majmunë,
gjarpërinj...
Silva nisi të hiqte pjatat e gotat, sikur të donte
që bashkë me to të hiqte mbeturinat e atyre bisedave. Për një kohë të
shkurtër ajo e zbrazi një pjesë
të tryezës. Ajo hoqi pjatën e Saimirit dhe përsëri i
theri në zemër kur pa copën e paprekur të rostos,
ku piruni i tij nuk kishte shkëputur veçse një rriskë. Oh, sikur ta
kalonte lehtë !, tha me vete.
Zhurma e njohur e ujit të lavamanit ia lehtësoi
disi mendimet. Pa e pasur mendjen në vend, kishte
nisur të lante pjatat, por në çast u kujtua se ishte
një marrëzi në orën katër e gjysmë pas mesnate të
merrej me një gjë të tillë dhe hoqi dorë prej tyre.

Silva ndjeu ftohtë dhe kopsiti trikon. Xhamat
edhe aty ishin të veshur me avull. Jashtë duhet të
ketë ngricë, mendoi ajo dhe befas iu kujtua limoni
i sjellë pasdite bashkë me fjalët e njeriut të fidanishtes. në raste
ngricash duhet ta mbuloni, ndryshe mund të thahet brenda natës. Ideja
se mund të
dilte në ballkon në këtë të ftohtë iu duk e çmendur, megjithatë, kur
shoi dritën e korridorit dhe
u bë gati të hynte në dhomën e gjumit, i mbajti hapat
te pragu i saj. Sidoqoftë diçka mund të bënte. S'ishte ndonjë mundim
kushedi çfarë të mbuloje një
limon të vogël. Pa e bërë të gjatë, ajo hyri në dhomë, hapi kapakët e
sipërm të dollapit të rrobave
për lë nxjerrë që andej një qese të madhe celofani,
që e mbante mend se e kishte vënë atje qysh në
verë. Ja ku qenka !, tha Silva dhe nisi ta tërhiqte
por në atë çast u kujtua se qesja prej celofani ishte
mbushur me gjithfarë gjërash, nga ato që vështire të
hyjnë në punë, por që është e zorshme për njeriun
t'i hedhë. E bezdisur pak nga pengesa e paparashikuar,
ajo nisi të nxirrte sendet njërën pas tjetrës. Kishte
aty fustane dhe bluza të Brikenës, që tani s'i bënin
më, një fustan të gjerë trikotazhi që Silva e kishte
mbajtur gjatë kohës së barrës, ca dantella, rrotka mëndafshi dhe
shkule leshi deveje ngjyra-ngjyra të tepruara nga kushedi ç'pulovra,
si dhe vogëlsira të tjera, të gjitha të buta, të këndshme dhe pakëz të
harruara, që të zgjonin çuditërisht një lloj
malli, por të përcaktuar.
Silva i zbrazi të gjitha drejt e mbi tapet, për t'i
rregulluar të nesërmen, doli në korridor dhe, para
se të hapte derën e ballkonit, hodhi pallton krahëve.
Në ballkon ishte vërtet shumë ftohtë. Ndriçimi i
hënës, i qelibartë, i tretur si në një heshtje shkretie,
e shtonte edhe më shumë ftohmën. Gjethet e limonit
iu dukën asaj të magjepsura nga ky ndriçim i dylltë,
që përhapte kudo një trullosje të pashpresë. Gati e
habitur, ajo ngriti kokën. Ç'ishte ky qiell i frikshëm
në lëmimin e tij, që ngjante si i huajtur nga një
univers tjetër? Ajo ndjeu drithtirë në shpirt kur
mendoi se Gjergji fluturonte ndoshta tani me avion
nëpër atë lëmim të pabesë.
Limoni do të thahej sonte me siguri po të mos
kujtohesha ta mbuloja, mendoi ajo. E vendosi me
kujdes celofanin duke e sajuar si një kapuç sipër
kurorës së vogël dhe u kënaq që qesja jo vetëm e
mbuloi krejt bimën, por edhe një pjesë të fuçisë.
Nën letrën plastike limoni u bë i mjegullt si në gjysmëndërr.
Ajo u mat të ikte, por diçka përpiqej ta mbante edhe disa çaste në
ballkon. Ishte masika e dylltë
e qielIit, prej joshjes së të cilit mezi u shkëput.
Kur hyri brenda dhe u fut në shtratin që akoma
ruante ngrohtësinë e trupit të saj, e ndjeu se po
dridhej ende, jo aq nga e ftohta sesa nga ajo zbrazëti e lemerishme.
Gjumi s'e zinte që s'e zinte. Përherë e më pa rregull i kujtoheshin
fraza të thëna gjatë
darkës, hamendjet për marrëdhëniet e ardhshme
me Kinën dhe halli i vëllait të saj. Doni ta kuptoni
Kinën, shkoni në teatrin e Pekinit... Po ai është plot
simbole të llahtarshme, majmunë, gjarpërinj... Silva
u rrokullua në shtrat. Majmune, gjarpërinj, përsëriti me vete, duke
ndier se diçka po përpiqej të
qartësohej në ndërgjegjen e saj. Ah, po, ishte diçka
që e kishte dëgjuar vite më parë nga goja e Besnik
Strugës. Ishte fjala për ca gjarpërinj që, ashtu siç i
sheh njeriu në ëndërr përpara një fatkeqësie, ai i
kishte parë në kënetën e Butrintit, pak kohë para
prishjes me sovjetikët. Ti e kupton se unë as jam,
as kam qenë kurrë bestyd, i kishte thënë ai, por
këta gjarpërinj më kujtoheshin vazhdimisht më pas,
kur punët me Bashkimin Sovjetik morën rrokullimën. Mirëpo e di ç'më
ndodhi një ditë, disa muaj
më vonë pas prishjes perfundimtare me sovjetikët ?
Dhe Besnik Struga i kishte treguar Silvës se si një
mbrëmje feste, pikërisht mbrëmjen e festës së parë
pas prishjes, kur të gjithë prisnin të shikonin fishekzjarrët e
porsambërritur nga Kina, për të cilët
kishte ditë që flitej, ai ishte ndodhur në rrugë tamam në kohën kur
qielli ishte mbushur prej tyre.
Njerëzit kishin ngritur kokën përpjetë të gëzuar e
të habitur njëkohësisht për këta fishekzjarrë, që duhet thënë se
ishin të ndryshëm nga ata që ishin
parë, ca fishekzjarrë gjithsesi të huaj, me një ngjyrë verdhame, që
lëshonin tek binin ca cijasje ngjethëse, sikur t'i flisnin
njëri-tjetrit: Ç'është kjo
tokë, atje, këtu, poshtë... Dhe sikur të mos mjaftonte
kjo, pas shpërthimeve të njëpasnjëshme u dukën më në
fund fishekzjarrët në formë gjarpërinjsh mitikë kinezë, që vareshin
të fundit, bënin valëvitje në erë,
gjersa fikeshin njëri pas tjetrit duke e lënë qiellin
krejt të zi. Njerëzit nisën të thërrisnin "Gjarpërinj!
Gjarpërinj!" dhe unë, me drithmë ne zemër, mendova: ç'është kjo gjë
ogurzezë ? Përsëri gjarpërinj ?
Dhe mendo, Silva, ishte festa e parë që bëhej pas
gjithë atij acari të paharrueshëm.
E mbështjellë me kuvertë, Silva i solli ndër mend
të gjitha këto dhe kushedi për të satën herë, tha
me vete: ku i qëlloi kjo udhë pikërisht tani? Ndër
mend i erdhi çanta e tij, e zezë, brenda së cilës
ishte dokumentacioni sekret, për hir të çuarjes së
të cilit ata ndodheshin të ndarë këtë natë, njëri në
një skaj, tjetri në skajin tjetër të botës. Ç'kishte
vallë në atë çantë, që Gjergji e çonte mes për mes
qiellit, pa e ditur as vetë ç'qe ndryrë brenda? Sidoqoftë kjo udhë...
Ajo nuk arriti ta mbaronte mendimin, sepse iu kujtua lajmërimi i
papritur për nisje, thirrja në ministri, nxjerrja me ngut e vizës.
Ideja se duhej të ishte diçka e jashtëzakonshme që
ia kishin besuar atij nuk i shkaktonte dot kënaqësi.
Më mirë të mos qe nisur, përsëriti me vete dhe
prapë, të mbeshtjella bashkë, ndërsa po e zinte gjumi, iu rrokullisën
nëpër mend fishekzjarrët-gjarpërinj të Besnik Strugës, përjashtimi i
ardhshëm i
vëllait nga Partia dhe çanta enigmatike e Gjergjit.
Dy-tri herë i doli gjumi, por ato ishin prapë aty,
si të lidhura me fije të padukshme me njëra-tjetrën
në gjysmëterrin e dhomës, pas dritares të së cilës
po gdhinte mëngjesi i vjeshtës.
Qielli mbi botë atë natë fund tetori ishte më i
shkretë se ç'mund të mendohej. Disa qindra aeroplanë, që uleshin ose
ngriheshin nëpër aeroportet e
ndryshme, ca miliarda zogj, tre meteoritë, që ranë
të vetmuar në humbëtirën e oqeanit, pa u parë
prej askujt, ca satelitë spiunë, që vërtiteshin në vetmi shumë larg
njëri-tjetrit. Por të gjithë këta të
mbledhur së bashku ishin shumë pak në krahasim
me qiellin e botës. Ai ishte bosh dhe i trishtuar. Zogjtë, po t'i
mblidhje bashkë, bëheshin dicka më
shumë si peshë dhe si vëllim se aeroplanët, por të
gjitha bashkë, zogjtë, avionët, meteoritët dhe satelitët s'mjaftonin
për të mbushur as një kënd të
qiellit. Ai ishte pothuajse i zbrazët. Asnjë bisht komete, nga ato që
për njerëzit paralajmërojnë fatkeqësi, nuk kalonte nëpër të atë fund
tetori. Por
edhe sikur te ndodhte kjo, edhe sikur të kalonte vërtet bishti i një
komete, historia e qiellit, duke përfshirë në të jo vetëm jetën e
zogjve, avionët, satelitët e kometat, por edhe bubullimat e vetëtimat
e
të gjitha kohërave, prapëseprapë do të mbetej e varfër në krahasim me
atë të tokës.
Nëpër një qiell të tillë të zbrazët sinjalet e një
sateliti spiun dukeshin edhe më të shkretëtirta. Ai
po jepte emrat e Byrosë Politike Kineze, sipas renditjes së fundit në
një ceremoni shtetërore: Mao Ce
Dun, Çu En Lai, Van Hu Ven, Jeh Çien Jin, Ten
Hsiao Pin, Çian Çun Çiao, Vei Kuo Cin, Lin Po
Cen, Çian Çin, Hsu Shih Ju, Hua Kuo Fen, Çi Ten
Kuej, Sum Ru, Vu Teh, Van Tun Hsin, Çen Jun
Kuei, Cen Hsi Lien, Li Hsien Nien, Li Teh Shen,
Jao Ven Juan, Vu Kuei Hsien, Çu Çen Hua, Ni
Cih Fu, Sajfudin, Sung Çin Lin.
Në përmasat e qiellit përmes të cilit vraponin
ato, me gjithë përpjekjet për t'u kthyer në emra perëndish s'ishin
veçse një grusht pluhuri i mjerë dhe
po aq e mjerë dukej ajo listë sundimtarësh, që valëvitej në shkretinë
humbëtare. Megjithatë, prej vrojtimit të saj, ashtu si prej vrojtimit
dikur të kometave me bisht të llahtarshëm, yjeve të dyfishta apo
shenjave të tjera qiellore, qindra njerëz nëpër dhjetëra zyra të
fshehta kërkonin të kuptonin diçka. Të
përkulur mbi atë grusht hieroglifesh të porsazbritura
nga e ftohta e natës përpiqeshin të gjenin në renditjen e tyre (duke
e krahasuar me listën e mëparshme) një shenjë, një profeci apo
paralajmërim
për të ardhmen e një pjese të njerëzimit, për të
mos thënë të krejt atij.
Toka rrotullohej ndërkaq bashkë me qiellin e saj,
pa ditur asgjë nga të gjitha këto. Dy meteoritë, sikur të ndiqnin
njëri-tjetrin, ranë diku në një skaj
oqeani, pa lënë asnjë dëshmi asgjëkundi. Në pjesë të
ndryshme të qiellit shkarkoheshin qindra vetëtima,
zogj të lodhur binin përdhe e vdisnin, dhe midis
gjithë këtyre udhëtonte letra e një shteti të vogël
drejtuar një shteti të madh.

Ajo letër ndodhej në çantën e korrierit diplomatik Gjergj Dibra, që
udhëtonte atë natë me
aeroplanin e pasagjerëve të linjës Paris - Pekin. Kishte disa orë që
aeroplani fluturonte mbi shkretëtirën e Arabisë Saudite. Sikur nata të
ishte e zezë
dhe të mos dukej asgjë, ndjenja e përhumbjes do
të ishte disi e durueshme për Gjergj Dibrën. Por
nata ishte me hënë dhe ajo zbrazëti kolosale, që
shtrihej poshtë avionit e bërë dyfish më e pikëlluar prej idesë se në
mbarim të saj niste boshllëku tjetër, i rërës shterpë, zbulohej për
fat të keq
prej dritës së hënës.
Disa herë Gjergj Dibra e hoqi kokën nga dritarja
e avionit, i vendosur që të mos e shikonte më atë
greminë kuitëse hënore, por pas disa çastesh koka e
tij afrohej prapë te xhami. Dhjetëra kilometra poshtë hëna zhvendosej
mbi sheshin e shkretëtirës, sikur të ishte syri i vdekur i saj. Në atë
sy, në retinën e të cilit kishte ngrirë qielli, ashtu si në retinën e
njeriut të vrarë thoshin se ngrinte pamja
e vrasësit (qielli në fund të fundit e kishte vrarë
këtë rajon të tokës, duke e kthyer në shkretëtirë).
kishte një lloj ironie të ftohtë.

Gjergj Dibra e hoqi kokën pothuajse me rrëmbim nga dritarja dhe,
ngaqë s'dinte ç'të bënte, i
tha stjuardesës t'i sillte një kafe. Ishte kafeja e katërt që po
pinte, por as që bëhej merak. Në fund
të fundit s'kishte ndonjë shpresë për të fjetur.
Pasi piu kafenë, mezi e mbajti veten që të mos
vështronte nga dritarja e vogël. Megjithatë, edhe
pa vështruar poshtë, joshja e shkretëtirës ndihej.
Për ta hequr mendjen prej saj, për të dhjetën herë
u përpoq të përfytyronte shtëpinë, darkën e ditëlindjes së vajzës,
mysafirët. Pa orën. Tani darka
duhet të ketë mbaruar, mendoi. Por kjo nuk e pengoi të merrte me mend
pjesë të saj, ecejakun e
Silvës e të Brikenës nëpër shtëpi, një tufë lulesh të
freskëta, krejt të freskëta, mbi tryezë, mbërritjen e
mysafirëve të gëzueshëm dhe tringëllimën e gotave.
Me siguri e kishin kujtuar. U përpoq të merrte me
mend fjalë të tyre, por ishte e vështirë. E kishte më
lehtë të përfytyronte buzëqeshjen dhe të qeshurat
me zë të lartë sesa fjalët. I solli ndër mend të gjithë
mysafirët e mundshëm - motrat e tij, burrat e tyre,
fëmijët, vëllanë e Silvës, nënën e saj, mbesën, Verianën, Besnik
Strugën... ose Skënder Bermemën..
Një copë herë u mor me hamendjen se cili prej të
dyve do të kishte ardhur. Gati i dukej e pamundur që ndonjëri mund të
mungonte. Ndoshta kanë
ardhur të dy, mendoi dhe, pa pasur kohë ta ndalonte veten, e afroi
kokën te xhami i dritares. Humnera e natës, e hënëzbardhur frikshëm si
në rëntgen, shtrihej kudo. Me siguri kanë ardhur të dy....
mendoi si nëpër gjumë. Të gjitha pasionet njerëzore
dukeshin të vogla e të parëndësishme përpara përmasave të këtij
boshi.
Një copë herë sytë i mbajti mbyllur. Dora e tij
përkëdhelte herë dorezën e çantës, herë bravën metalike me vulën prej
dylli të kuq të Ministrisë së
Jashtme stamposur mbi të. Gjatë gjithë orëve të
gjata të atij udhëtimi të zymtë çantën s'e kishte lëshuar asnjëherë
nga dora. E dinte se brenda saj
ndodhej një dokument tepër i rëndësishëm shtetëror,
por se ç'ishte ai dokument as që e merrte dot me
mend.
Në gjendje gjysmëdremitjeje u përpoq të kthehej
përsëri te darka e ditëlindjes të së bijës, por diçka
e pengonte të hynte në të. Ndalej përherë te pragu, pakëz i druajtur,
pakëz i huaj, me një përmallim të ftohtë në sy. Dhe gjithsaherë
përfytyronte mbërritjen e tij
të papritur gjer te pragu i apartamentit, brenda të cilit njerëzit
hanin, pinin e qeshnin, sa herë që mendonte lëvizjet e zakonshme që
duhej të bënte për
t'i rënë ziles, për të puthur Silvën, të bijën, dhe
për të takuar pastaj mysafirët, ishte një çast ku
duart e tij ngecnin dhe diçka nuk mjaftonte për t'i
bërë të gjitha këto. Atëherë ai e kuptoi se e pengonte çanta, të
cilën vazhdonte ta mbante në dorë.
Ç'e ke atë çantë, Gjergj, dukej sikur pyesnin sytë
e tyre. Ç'ke të ndryrë atje brenda?
Gjergji shkundi kokën dhe hapi sytë. Kishte dremitur vërtet. Dora
që gjatë dremitjes e kishte shtrënguar akoma më fort dorezën e çantës,
i ishte mpirë.
Ndenji një copë herë i palëvizur në ndenjëse duke
e mbajtur veten me zor për të mos vështruar greminën e natës te
dritarja dhe dremitja, më e dobët
këtë herë, i erdhi përsëri. Ishte po ai montazh i mëparshëm pamjesh
veçse këtë herë më i copëzuar që
e çonte përsëri te darka e ditëlindjes të së bijës.
Dhe në të gjitha herët ishte çanta që e pengonte
të hynte dhe të zinte vend midis darkëtarëve. S'duhej të kisha ardhur
me të, i vetëtinte nëpër mend,
por në atë çast i kujtohej rregulli i pandryshueshëm
që çantën s'mund ta linte asgjëkundi. Dhe trurin e
tij e përshkonte mendimi se në gjithë këtë planet ishte
e thënë që ajo çantë s'kishte vend tjetër ku të qëndronte, veç në
duart e tij.
Kur hapi sytë përsëri, vuri re se përbri avionit,
larg, shumë larg, ndoshta mbi qendrën e qiellit të
Azisë, dukej një si shqyerje. Ishte mëngjesi.
Ai pyeti stjuardesën se ku ndodheshin dhe ajo i
tha se kishte kohë që fluturonin përmbi Kinë. Po
gdhinte. Poshtë, nën shtresat e mjegullës, shtrihej
shteti më i madh e më i vjetër i botës. Ai i mbajti
sytë në humnerë pa dalluar dot asgjë. Tutje një njollë
e kuqërremtë, ndoshta dielli, çuditërisht i ngjashëm
me vulën me dyllë të kuq, përpiqej të shfaqej në horizont. Dy - tri
herë iu duk se po e dallonte më në
fund tokën, por s'ishte i sigurt. Motorët e avionit rënkonin lodhshëm
dhe ai, pa i hequr sytë nga xhami,
tha me vete: a mund t'i çohet letër këtij shteti? I
habitur dhe vetë nga pyetja, qëndroi një copë herë si i
mpirë, lajmëtar i stërlashtë mitologjik që po i çon një
mesazh perandorisë shurdhe, duke kërkuar më kot me
sy tokën, thuajse nuk besonte në qenien e saj.

Në të vërtetë njëmbëdhjetë kilometra poshtë barkut të aeroplanit
shtrihej toka e Kinës pothuajse me
një miliard kinezë që banonin sipër saj. Disa mijëra miliarda te
tjerë shtriheshin nën dhe, shumica
të kthyer prej kohësh në baltë. Prej miliardit të njerëzve të gjallë
vetëm njëri ndodhej pa ndonjë shkak
nën tokë, i futur në një shpellë, në atë mëngjes
vjeshte. Ky ishte kryetari i shtetit kinez, Mao Ce Duni.
Kishte disa ditë që ndodhej atje, fare i vetëm dhe
larg gjithçkaje. E dinte se sa herë që futej në shpellë, njerëzit që
e merrnin vesh këtë gjë kërkonin të
gjenin arsyet. Futet nga frika, thoshin armiqtë e tij,
ashtu siç futej nëpër gropa dhe hendeqe gjatë Revolucionit Kulturor.
Atëherë ishte e kuptueshme, kundërshtonin të tjerët, po tani që
gjithçka është qetësuar
përse ta bëjë prapë këtë gjë? Ndoshta e bën për t'u
mësuar me vdekjen, përgjigjeshin të tretët, a nuk ndodhej prej kohësh
në prag të vdekjes? Të tjerët ngrinin supet: mbase është kështu, mbase
është diçka
tjetër, tek e cila neve s'na shkon mendja, por që vetëm
ai e di.

Në të vërtetë prej kohësh ai nuk e kishte të qartë
se përse e bënte këtë. Lexonte raportin e veçantë të
pëshpërimave që qarkullonin për futjen e tij në
shpellë me një kureshtje të tillë, thuajse atje do të
gjente vërtet arsyet, të cilat prej kohësh i kishte harruar. Në të
vërtetë prej kohësh e kishte kuptuar se
për një udhëheqës shteti veprimet më të mira janë ato
që janë të pakuptueshme nga të tjerët, madje edhe
nga ai vetë. Moria e shpjegimeve të tyre ishte e pafundme. Do të
gjendeshin përherë njerëz që do të
nxirrnin një kuptim nga sjellja enigmatike, ashtu siç
do të gjendeshin të tjerë që do të kundërshtonin
kuptimin e nxjerrë prej tyre për ta zëvendësuar me
një kuptim të ri. Pastaj do të vinin të tretët, që s'do
të ishin as me të parët, as me të dytët dhe që do
të kujtonin se do të rivendosnin gjithçka në vend,
dhe pas tyre do të vinin të tjerë, që do të kundërshtonin gjithçka e
kështu historia do të vazhdonte.
Ndërkaq veprimi, i mbrojtur kështu nga mjegulla e
paqartësisë, do të vazhdonte të jetonte, në kohën që
qindra veprime të tjera, të qarta, logjike e të dobishme do të
harroheshin krejt.
Raportet tregonin se shumë nga thashethemet për
futjen e tij në shpellë lidheshin me fenë dhe mitologjinë.
Pëshpëritej se, pasi e dinte si flitej për të mbi
tokë, ai donte të merrte vesh se ç'murmuritej nën
tokë, aty ku shumicën nuk e përbënin më ndjekësit e
tij. Në përgjithësi hamendjet që kishin njëfarë lidhjeje
me mitologjinë i pëlqenin atij më shumë se ato
që donin të kapeshin pas realitetit. I pëlqente ta mendonte veten të
fjetur ca kohë nën tokë dhe që të
zgjohej pastaj në pranverë, ashtu siç rishfaqeshin pas
dimrit hyjnitë e moçme, bashkë me mugullimën e
barit të ri.
Askush nuk çuditej kur ti strehoheshe në shpellat e
Jenanit gjatë luftës, i shkruante një shok i vjetër.
Armiku të kërkonte, rreziqet ishin gjithkund. Kurse
tani nga kush fshihesh? Mos vallë nga ne, nga shokët e tu? Më fal që
të shkruaj kështu. Unë tani jam
plak, sytë më kanë lënë dhe ca gjëra mbase nuk i
kuptoj mirë, por më duket se ca gjëra i bëje më mirë
atëherë se tani.
Eh, letra shokësh të vjetër që s'dinë veç të ankohen, mendoi ai. Më
kanë lënë sytë, thonë, më kanë
lënë veshët. Por ama askush nuk thotë se e ka lënë
mendja.
Kështu i pëlqente të thoshte sa herë dëgjonte që
punët e tij të tanishme t'ia krahasonin me të mëparshmet. Madje
ndjente njëfarë xhelozie për atë
periudhë që prej shumëkujt qe bërë zakon të lavdërohej. Në qoftë se
kam bërë gabime, ato i kam bërë pikërisht atëherë, thoshte gjithë
inat.
Në të vërtetë ajo gjendje gjysmëvdekjeje, siç e
ndiente ai veten brenda në shpellë, i dukej si më e
përshtatshmja për të. I shtrirë midis mirëqenies dhe qenies, duke
përfituar nga favoret e njërës dhe duke iu
shmangur kurtheve të tjetrës, kalonte kështu ditë të
papërsëritshme, me një shije parajse e skëterre të përziera bashkë.
Mendimet thjeshtoheshin duke u përpjekur të mbërrinin kështu gjer në
themelet e ndërgjegjes. Ishin balta dhe gurët përreth, ishte toka dhe
ai drejtuesi i shtetit më të madh të planetit, në prekje të
drejtpërdrejtë, pa ndërmjetës, teori, libra, nëpunës midis. Ku tjetër
fjalët "perandori e qendrës"
mund të shijoheshin më mirë se këtu? Ditët kalonin
rresht, mëngjese e mbrëmje të përziera pa rregull,
një ditë e përbërë vetëm nga pasdite, ose një natë që
i mungonte mesi i saj, ose e kundërta, që kishte vetëm mesnatë, si
pjata ku janë servirur vetëm zemra
frutash. Flinte dhe zgjohej, dremitte dhe flinte. Zgjohej dhe pastaj
zgjohej prapë. Herë i dukej vetja i
vdekur, herë i ringjallur, herë i droguar, herë i
shenjtë.
Kishte dhënë urdhër të mos e trazonin kurrsesi,
por ja, nëpërmes dremitjes ndiente te hyrja e shpellës njëfarë
shushurime. Ishin me siguri rojat, që kërkonin t'i thoshin diçka.
Ç'mund të ketë ndodhur?, tha ai
me vete. Luftë? Tërmet? Pëshpërima sa vinte afrohej. Përderisa ata
guxonin t'i prishnin qetësinë, do të
thoshte se diçka e rëndësishme kishte ndodhur. Ç'është?, tha ai,
pa i hapur sytë. Ata se ç'murmuritnin
për një letër. Vallë a nuk e dinin se në shpellë ai nuk
pranonte letra? Por ata vazhdonin të murmuritnin
dhe midis murmurimës ai dalloi emrin e Çian Çinit.
Pra ishte një letër prej saj. Lëreni letrën aty, kujtoi
se tha ai, sepse në të vërtetë ato fjalë i mendoi.
Një letër që andej, mendoi ai, sikur letra të vinte
nga bota tjetër. Ç'bëjnë vallë, ende nuk u lodhën?
Midis baltës dhe gurëve të shpellës u shfaq letra
e huaj, që iu duk armiqësore. Sikur të mos ishte prej
së shoqes ai nuk do ta hapte kurrë. Kaloi mjaft kohë
gjersa e bëri këtë gjë. Letra ishte e shkurtër. Ajo i
shkruante diçka për ngjarjet e fundit në kryeqytet, për
sëmundjen e Çu En Lait, në fund shtonte se Enver
Hoxha kishte dërguar një letër...
Grua mendjelehtë, tha me vete duke i hequr sytë
prej hieroglifeve. Ke dëgjuar ndonjëherë që letrat të
dërgohen nën dhé?

Letrat nga çdo anë e globit shkojnë,
Po nuk zbresin kurrë nën, dhé...

Nuk ishte i sigurt nëse i kishte lexuar diku apo
i kishte menduar vetë ato vargje.
Kaq herë ju kam thënë se ndër gjërat që urrej
më tepër kur jam këtu janë letrat. Kurse ju, jo vetëm më dërgoni
letër, por në të më shkruani për një
tjetër të atillë. Jeni shthurur vërtet atje lart.
Një fëshfëritje e letrës në dorën që e mbante bëri
që t'i hidhte prapë sytë.
Enver Hoxha pra i kishte dërguar një letër. Hm.
Një letër zyrtare ku nuk i uronte asgjë... Ku, përkundrazi, i
shkruante diçka të keqe, shumë të keqe...
Hieroglifet e fundit ishin edhe më të hidhurat.
Enver Hoxha ishte kundër vizitës së ardhshme të presidentit të SHBA
në Kinë dhe pothuajse haptazi kërkonte anulimin e saj.
Mao Ce Duni u shkund. Grua mendjelehtë, shfryu
me vete, këtë duhej të ma kishte shkruar në fillim.
Zemërimi, që në rrethana të tjera do ta pushtonte menjëherë, i
vërtitej përreth, pa ditur nga t'i futej.Ndihej vetëm afshi i tij i
ftohtë, asgjë tjetër. Balta dhe
gurët e shpellës kishin bërë punën e tyre.
Letër e Shqipërisë, tha dy - tri herë me vete. Domethënë letër nga
larg. Hm, hm. E ndiente se do ti
duhej së paku nje ditë e gjysmë sa të zemërohej vërtet. Gjatë kësaj
periudhe kishte kohë ta mendonte
punën qetësisht. Domethënë letra vjen nga Shqipëria,
tha me vete, si për të sistemuar njëfarësoj mendimet
e tij. Përpiqej t'i mendonte gjërat sa më thjesht, madje dhe po të
donte të bënte ndryshe s'kishte mundësi
ato ditë në shpellë. Nganjëherë i thoshte mendimet
me zë, si për t'ua shpjeguar ato baltës dhe gurëve të
shpellës. Kjo ishte dhe një nga kënaqësitë e futjes
atje. T'i shpjegonte shpellës sa më thjesht, në mënyrë
që ajo të kuptonte punët e botës. Pra, letra vjen nga
larg, tha ai me vete, nga Shqipëria. Ky është një
vend i vogël në një kontinent të urryer, që quhet Evropë. Në këtë
kontinent jetojnë njerëz, që as ne i
duam, as ata na duan. Bën përjashtim Shqipëria, që
është aleatja jonë. E vetmja aleate jona në atë kontinent të keq.
Mirëpo ky shtet, që është sa një e mijëta e Kinës, guxon të më bëjë
letër. Dhe jo letër
dosido, por të keqe. Ky shtet pra, jo vetëm s'më bindet, por kërkon
të më imponojë vullnetin e tij. Ky
vend meriton një ndëshkim. Dhe unë do t'ia jap.

