
   ĽUDIA OD HLADU ŠALEJÚ 

   HONGKONG - Hladujúci obyvatelia Kórejskej ľudovodemokratickej krajiny
   (KĽDR) sa stávajú kanibalmi, zatiaľ čo úrady v tejto stalinistickej krajine
   popravujú ľudí za predaj ľudského mäsa. Hongkonský denník South China
   Morning Post cituje severokórejského utečenca - vojenského dôstojníka,
   ktorý bol očitým svedkom popráv za kanibalizmus. "Ľudia od hladu šalejú.
   Dokonca zabíjajú a jedia svoje deti. To sa stáva na veľa miestach," hovorí
   dôstojník. Podľa iného zdroja popravili v auguste v severokórejskom Hamhungu
   ženu, ktorá v tejto súvislosti zavraždila údajne 18 detí.




   

   MAĎARSKÁ AD HOC KOMISIA NAPLNO NA BUDÚCI TÝŽDEŇ 

   BUDAPEŠŤ - Ad hoc komisia, o ktorej ustanovení sa rozhodlo v piatok na
   šesťstranných konzultáciách v Budapešti, bude mienkotvorným, poradným
   orgánom, ktorý nebude fungovať v súlade s rokovacím poriadkom maďarského
   parlamentu. Informoval o tom v Budapešti vedúci delegácie MR na nadchádzajúcich
   rokovaniach o realizácii rozhodnutia Medzinárodného súdneho dvora v Haagu
   v spore o Sústavu vodných diel Gabčíkovo-Nagymaros János Nemcsók po prvom
   stretnutí s členmi tohto grémia. Podľa slov tohto štátneho tajomníka
   Úradu vlády MR a koordinátora "poverdiktových" aktivít, na maďarskej
   strane všetci poslanci-členovia ad hoc komisie dostanú v stredu celý
   text rozhodnutia súdneho dvora, pričom v piatok by mal byť k dispozícii
   aj jeho precízny preklad do maďarčiny. O právnom štatúte grémia, jeho
   rokovacom poriadku, ako aj o vedúcom ad hoc komisie sa rozhodne budúci
   týždeň.




   

   PRACOVNÉ KONZULTÁCIE J. ŠESTÁKA V BRITÁNII 

   NEW YORK - Štátny tajomník Ministerstva zahraničných vecí SR Jozef Šesták
   včera odletel z New Yorku do Londýna, kde má dnes pracovné konzultácie
   s britskými partnermi z titulu svojej funkcie hlavného vyjednávača SR
   pre rozhovory o vstupe SR do Európskej únie. Hlavný program tvoria rokovania
   s predstaviteľmi britského ministerstva zahraničných vecí - štátnym tajomníkom
   s osobitnou zodpovednosťou pre predsedníctvo Británie v EÚ a členom Hornej
   snemovne britského parlamentu za Labourisitickú stranu lordom Whittym,
   hlavným politickým riaditeľom J. Greenstockom a politickým riaditeľom
   pre EÚ E. Jonesom-Parrym. Pred odletom do Londýna sa štátny tajomník
   MZV SR J. Šesták stretol aj s podpredsedom Spoločného výboru Európskeho
   parlamentu a NR SR za britskú Konzervatívnu stranu R. Perrym.




   

   POPRAVA NA VLASTNÚ ŽIADOSŤ

   HUNTSVILLE - Smrtiacou injekciou popravili v utorok večer v americkom
   štáte Texas 38-ročného Johnnyho Cockruma, ktorý pri lúpeži v obchode
   zavraždil 69-ročnú predavačku. Odsúdeného popravili na vlastnú žiadosť.
   Tridsaťosemročný Cockrum pred popravou využil právo posledného slova
   a ospravedlnil sa rodine zavraždeného za bolesť, ktorú im spôsobil. Poďakoval
   tiež svojej rodine. Utorková poprava v štáte Texas bola 29. v poradí
   od začiatku roka, čo je najviac za jeden rok v dejinách Texasu od obnovenia
   najvyššieho trestu.




   

   MATADOR PRÍPAD BARUSA ZATIAĽ NEKOMENTUJE

   PÚCHOV - Púchovský podnik Matador, a.s., správu o nezvestnom 39-ročnom
   Jozefovi Barusovi, predstaviteľovi púchovskej firmy Matador v uzbeckom
   Taškente, ako ju priniesla včerajšia tlač, zatiaľ nekomentuje. Neposkytuje
   ani žiadne informácie súvisiace s jeho poslaním v Ruskej federácii, pretože
   prípad je vo vyšetrovaní. Uviedol to včera pracovník Informačného centra
   Juraj Ižvolt, ktorý zastupuje Jozefa Knapca, vedúceho Informačného centra,
   počas jeho neprítomnosti. Ten, ako uviedol J. Ižvolt, je v súčasnosti
   na zahraničnej pracovnej ceste. Podľa vyjadrenia J. Ižvolta viac informácií
   o tomto prípade môže podať len J. Knapec, ktorý sa zo zahraničnej pracovnej
   cesty vráti dnes.




   

   V. MEČIAR: KAŽDÝ OBČAN MUSÍ MAŤ ISTOTU, ŽE ŠTÁT JE TU PRETO, ABY MU POMOHOL

   BRATISLAVA (Sl. REPUBLIKA - Dobroslava KRAJAČIČOVÁ) - "Boj s protispoločenskou
   činnosťou je vec spoločnosti ako celku, ale rozhodujúcou nosnou časťou
   v ňom zostáva Policajný zbor. Jeho funkčnosť posilňuje právny štát, záruky
   slobôd, práv občanov a ochranu majetku. Posilňuje aj záruky ochrany života
   občanov," uviedol na včerajšom slávnostnom zhromaždení Vedeckej rady
   Akadémie PZ pri príležitosti 5. výročia jej vzniku premiér Vladimír Mečiar.
   Na zasadnutí akadémie sa zúčastnil aj minister vnútra SR Gustáv Krajči,
   prorektori a dekani slovenských a zahraničných vysokých škôl a ďalší
   hostia.

   V. MEČIAR: KAŽDÝ OBČAN ... str. 2




   

   STRATEGICKÉ ZÁMERY EXTRÉMISTOV AKO ZLIKVIDOVAŤ VLÁDNU KOALÍCIU 

   Snahy o vyvolávanie sociálnych nepokojov x Pokyny sympatizujúcim podnikateľom
   x Program zosmiešňovania osobností vládnej koalície

   BRATISLAVA (Sl. REPUBLIKA - MAROŠ SMOLEC) - Včera sme získali dokument
   o strategických zámeroch radikalizujúcej sa časti pravicovej opozície
   pred blížiacimi sa parlamentnými voľbami 1998 s označením PRÍSNE TAJNÉ!
   Viacerí poslanci vládneho hnutia počas prvého dňa rokovania 33. schôdze
   NR SR ho našli na svojich stoloch. Autor či skupina autorov, ktorí tento
   materiál zostavovali, sa, pravdaže, nepodpísali. Pod podobné materiály
   o spôsoboch politickej likvidácie premiéra, vyvolávaní sociálneho napätia
   a konfliktov, podnecovaní nespokojnosti maďarskej menšiny, navádzaní
   cirkví proti vláde a o masmediálnom vymývaní mozgov sa nikto neponáhľa
   uviesť svoje meno. Poslanci HZDS potvrdili fakt, že extrémna opozícia
   už dnes uplatňuje v praxi väčšiu časť spísaných zámerov. Metódy jej práce
   sledujú jediný cieľ: zdiskreditovať súčasnú vládnu garnitúru. Strategické
   zámery extrémnej časti opozície uverejňujeme v plnom znení. Názvy a skratky
   politických subjektov v dokumente sme nahradili bodkami. Isto si ich
   ľahko doplníte.

   ČÍTAJTE NA 5. STRANE




   

   V. Mečiar: Každý občan musí mať istotu...

   (Dokončenie z 1. strany) - Ako ďalej V. Mečiar uviedol, vláda má záujem
   o dobudovanie štruktúry policajných zborov a všetkých bezpečnostných
   zložiek na Slovensku tak, aby tvorili previazaný celok a navzájom sa
   rešpektovali. "Máme záujem na tom, aby sa úplne novelizoval Trestný poriadok
   a trestné konanie, aby sa definovali novoskutkové podstaty trestných
   činov a upravili sa právomoci inštitúcii a pôsobnosť pri ochrane zákona,"
   zdôraznil predseda vlády SR. Dodal, že vláda by mala nový Trestný poriadok
   schváliť do konca tohto roku. Vyslovil presvedčenie, že v primeranom
   čase sa prijmú legislatívne opatrenia na zlepšenie sociálneho postavenia
   príslušníkov PZ a ich rodín, aby získali istotu, "kto čestne a svedomito
   pracuje v PZ bude zabezpečený až do konca života." Informoval, že v blízkej
   budúcnosti sa budú musieť aj civilné bezpečnostné služby podriaďovať
   kontrole polície, pretože "nie je žiadnou tajnosťou, že v niektorých
   z nich sa rozvíja istý druh kriminálnej činnosti."

   Zdôraznil, že naša polícia po roku 1989 prešla a stále prechádza veľmi
   rozsiahlymi zmenami. Ako ozbrojená zložka tohto štátu čelí zločinu, ktorého
   aktérmi sú veľmi kvalifikovaní, právne zdatní, perfektne materiálne vybavení
   a veľakrát aj medzinárodne organizovaní páchatelia. V. Mečiar pripomenul,
   že vznikajú mnohé činnosti, ktoré u nás predtým neboli a internacionalizuje
   sa medzinárodný život a medzinárodná kriminalita. "Kriminálny čin a zločin
   vystupuje v Európe jednotne, ako prvý. Prepojil sa z východu na západ
   vrátane trás, organizácií a osôb. Je to činnosť, ktorá predstavuje v
   Európe okolo 300 miliárd USD obratu," uviedol premiér. Zdôraznil, že
   nie je v silách jedného štátu bojovať proti tomu, ale je potrebné hľadať
   spojenie aj s inými inštitúciami. "V tejto situácii je žiaduca výchova
   policajných odborníkov, takže Akadémia PZ má významné poslanie a za svoju
   doterajšiu prácu si zasluhuje uznanie," dodal V. Mečiar.

   V ďalšej časti svojho vystúpenia dal V. Mečiar do pozornosti fakt, že
   skoro 30 percent poskytnutých úverov po roku 1990 je navždy nevratných
   a tieto peniaze zaplatili občania SR. Dotkol sa aj otázky platobného
   vzťahu medzi jednotlivými inštitúciami a túto skutočnosť dokumentoval
   tým, že súhrn všetkých nevyplatených súm predstavuje odhadom 220 miliárd
   Sk. "Ešte nikto z významnejších podvodníkov nebol daný za mreže. Je to
   záležitosť, ktorá hovorí, že ako keby veľké ryby, trhali siete a na veľkých
   nemáme, ale štát musí mať jedno merítko pre všetkých. Štát pozná iba
   občana a pozná iba zákon. Každý sa musí pred zákonom skloniť, to je základná
   premisa právneho štátu," uviedol premiér. V organizovanej kriminalite
   sa Slovensko z tranzitnej krajiny drog stáva užívateľom. Stav v Bratislave
   označil premiér za epidémiu a pripomenul, že tento druh činnosti sa značne
   rozšíri aj do Trnavy a Nitry a ďalších miest SR vtedy, ak nepostavíme
   celou spoločnosťou a silami PZ hrádze tomuto najhoršiemu devastovaniu
   ľudskej osobnosti. "Je potrebné sa naliehavo zamýšľať nad otázkami osobnej
   ochrany občanov s tým, že každý má zodpovednosť aj sám za seba, ale každý
   musí mať aj istotu, že štát je tu preto, aby mu pomohol," povedal ďalej
   V. Mečiar.

   Minister vnútra G. Krajči vo svojom príhovore označil vznik akadémie
   v roku 1992 za veľmi významný a výsostne nadčasový čin. Okrem iného vyjadril
   názor, že za 5 rokov svojej existencie si Akadémia PZ získala v celej
   slovenskej akademickej obci dobré meno a uznanie. "Myslím si, že je dobré,
   ak v štruktúre nášho rezortu máme inštitúciu, ktorá pri striktnom rešpektovaní
   vedeckých kritérií dokáže nastaviť pravdivý obraz, čo treba urýchlene
   zmeniť, zlepšiť, kam orientovať naše úsilie," dodal G. Krajči.

   Pri príležitosti slávnostného zhromaždenia rektor Akadémie PZ Róbert
   Chalka odovzdal premiérovi V. Mečiarovi a ministrovi vnútra G. Krajčimu
   pamätné plakety. V súčasnosti študuje na Akadémii PZ 1148 študentov,
   z toho 803 popri zamestnaní.




   

   BHS Berliozova symfónia na hraniciach fantastiky 

   Uvedenie Fantastickej symfónie Hectora Berlioza je všade na svete nielen
   kasovým trhákom, ale aj hudobnou parádou, na ktorej zvykne prezentovať
   svoje kvality nielen dirigent, ale aj orchester. Ak ho má ešte k tomu
   hrať Orchestre philharmonique de Radio France, tak iný, ako vynikajúci
   zážitok nikto neočakáva. Svetoznámu symfóniu mal v rukách dirigent M.
   Janowski z Francúzska, ktorého prvý zdvih naznačil, čoho sa v ten večer
   asi dočkáme. Vieme síce, že muzikanti v západných orchestroch sú lepšie
   platení ako naši a dirigenti nemusia až natoľko precízne taktovať - môžu
   ísť viac po výraze - ale vďaka vnútornej nedisciplinovanosti dirigenta
   boli nepresné nástupy jednotlivých nástrojových skupín samozrejmosťou.
   Ani jedno pizzicato nezaznelo spolu - muzikanti sa dokonca museli dorozumievať
   pohľadom, pretože od dirigenta pomoc čakať nemohli a aj kvôli tomu sme
   z času na čas mohli počuť "sólové" pizzicato predčasne - tam, kde ho
   autor nikdy nenapísal. Dirigentovi okrem nepresnej súhry nástrojových
   skupín nič nehovorilo ani vnútorné, horizontálne vedenie hlasov, dokresľujúcich
   mimohudobné predstavy idee fixé, ktoré sú pre túto skladbu také charakteristické.
   Vcelku by sme sa mohli domnievať, že sa mu väčšinu svojich myšlienok
   podarilo pred orchestrom úspešne zatajiť. Ako dobrý nápad sa javilo echo
   hoboja v tretej časti (Scéna na vidieku), zaznievajúce z vedľajšej miestnosti,
   ako i fakt, že použili zvuk originálnych zvonov. Pre sláčiky bola samozrejmosťou
   hra v polohe na nižších strunách, ako aj ďalšie technické prednosti -
   väčšinou však ostávali utajené, pretože kvalita ich tónu nezniesla ani
   pianissimo, ani forte. Aby bol zachránený výsledný efekt, "pražili" plechové
   nástroje pri každej príležitosti fff, aby spolu s tympánmi prekryli všetko
   ostatné, čo by inak malo zaznieť. Toto "revando" spestrovali z času na
   čas "kiksy", ozývajúce sa najmä v sekciách lesných rohov a trombónov.
   Samostatnou kapitolou bol spôsob hry na tubu, ale z priestorových dôvodov
   na toto hodnotenie radšej zabudneme. Ak porovnáme výkony našich orchestrov
   (SF, SOSR), ktoré na tohtoročných BHS zatiaľ zazneli, s utorňajšou produkciou
   francúzskeho rozhlasového orchestra môžeme konštatovať, že tak orchester
   SF, ako aj náš rozhlasový orchester sa prezentovali podstatne vyššou
   kvalitou interpretácie - môžeme smelo povedať, že po všetkých stránkach.
   Najmä na zvuk, súhru a širokú dynamickú škálu Symfonického orchestra
   SRo môžeme byť právom pyšní. A to bez ohľadu na to, že bratislavské publikum
   pripravilo v utorok ovácie podstatne nižšej kvalite.

   JÁN MALOVEC




   

   Novinka z kuchyne firmy Globtel

   BRATISLAVA (Sl.REPUBLIKA - st) - Prvý slovenský operátor digitálnej mobilnej
   telefónnej siete Globtel GSM má už 50 tisíc klientov. Už za niekoľko
   mesiacov od januára prekročil celoročný plán počtu zákazníkov. V uplynulom
   týždni predala spoločnosť rekordný počet svojich produktov a to aj bez
   dotovania telefónnych prístrojov. Budúci týždeň začína Globtel GSM predávať
   novinku, telefónnu kartu Prima, ktorú si možno kúpiť v stovkách stredísk
   firmy .




   

   PETROVI BRŇÁKOVI, predsedovi Ústavného výboru NR SR

   l V utorok vo večerných hodinách parlament konečne rozhodol o kauze Gaulieder
   . Hlasovaním nesúhlasil so zmenou uznesenia, ktorým parlament v minulom
   roku akceptoval Gauliederove vzdanie sa mandátu. Neobávate sa, že práve
   takéto rozhodnutie zákonodarného zboru môže vyvolať negatívne rakcie
   v zahraničí?

   - Problém exposlanca Gauliedera má širší rozmer. Nielen po stránke právnej,
   politickej, morálnej ale i medzinárodnej. Každá z týchto ciest sa mnohokrát
   nestotožňuje s inou, napríklad politická s právnou a naopak. V ideálnom
   štáte by všetky spomínané roviny splynuli. Prvá informácia, ktorá išla
   do zahraničia bola v značnej miere skreslená, a tvrdila, že parlament
   odvolal poslanca Gauliedera z jeho funkcie. Parlament nikoho z funkcie
   neodvolal. Poslanec Gaulieder odovzdal dokument, ktorým sa vzdáva mandátu
   a následne tento doklad rozporoval. Celé to bolo postavené do roviny
   akéhosi imperatívneho mandátu, ktorý už nikde vo svete neexistuje. V
   danom prípade problém exposlanca je založený na úplne niečom inom. Chybou
   koalície však je, že veľakrát nevie objektívnu pravdu dostatočným a efektívnym
   spôsobom predať do zahraničia. Sme si vedomí existenciou istého zahraničného
   handicapu. Zahraničie inak vníma slovenské problémy, ako by sa vnímať
   mali. Na druhej strane sa nezodpovedáme zahraničiu, ale našim voličom.
   Domnievam sa, že naši voliči plne súhlasia s našim postojom, minimálne
   na základe morálneho rozmeru.

   MAROŠ SMOLEC




   

   Čím sladšie, tým horšie?

   TRENČIANSKA TEPLÁ (Sl. REPUBLIKA - Margita IVANIČKOVÁ) - Rozsiahle investície
   do nákupu kvalitnej zahraničnej mechanizácie pre pestovateľov sa vracajú
   im aj cukrovaru v podobe zvýšených výnosov a znížených zberových strát
   a dopravných nákladov, povedal nám na úvod stretnutia generálny riaditeľ
   Považského cukrovaru a. s. v Trenčianskej Teplej Pavel Kyselica. Obohatenie
   zberových liniek o čističe repy priamo na roli je výhodou najmä preto,
   lebo ornica zostane na poli a nie v areáli cukrovaru, odkiaľ ju treba
   draho vyvážať. Faktom zostáva, že poľnohospodársku techniku treba stále
   importovať z drahého zahraničia, lebo domácich výrobcov niet a keď potrebujeme
   obyčajný traktor, ani ten nemáme kde doma kúpiť , dodal generálny riaditeľ.

   Augustové aj septembrové sucho sa podpísalo pod nižšie hektárové výnosy,
   ktoré sa v tomto roku predpokladajú vo výške 41 ton oproti vlaňajším
   42,9 tonám. V Považskom cukrovare majú uzatvorené zmluvy s pestovateľmi,
   ktorí repou obsiahli 5100 hektárov. V tohtoročnej kampani si opäť vynikajúco
   počínajú pestovatelia z okolia Martina, ktorí si zakontrahovanými 400
   hektármi vyslúžili jedno zo siedmich výkupných stredísk cukrovaru a to
   priamo v Turci.

   Viac cukru, ale čo s ním?

   - V Považskom cukrovare hodlajú spracovať v tomto roku viac ako 200 tisíc
   ton repy a vyrobiť 27 tisíc ton cukru. Aj vzhľadom k nižším hektárovým
   výnosom repy je to oproti vlaňajšku o 1500 ton väčšia výroba cukru a
   výzva pre cukrovar. Sebavedomie cukrovarníkov z Trenčianskej Teplej pramení
   aj z ich technologickej istoty, pretože nová rezačka repy stála 11 miliónov
   korún, ďalšie dva milióny pohltilo zariadenie na filtráciu ťažkej šťavy
   a bez akejkoľvek finančnej spoluúčasti iných subjektov pustili dolu vodou
   110 miliónov korún na čističku odpadových vôd. Nie div, že si trúfajú
   perspektívne dosiahnuť maximálnu výťažnosť a kapacitu vyjadrenú číslom
   2400 ton spracovanej repy za 24 hodín.

   Problematická nezamestnanosť

   Manažment cukrovaru nemá problémy so 195-stálymi zamestnancami. Veď pri
   priemernom 10-tisícovom mesačnom príjme, prečo by aj mal. Skôr sú ťažkosti
   pri napĺňaní počtu 350 zamestnancov brigádnikmi pri kampaňových nárazových
   prácach. Pri pomocných obslužných procesoch sa im 25 korún na hodinu
   máli a tak sme získali ďalšie potvrdenie o armáde tých, ktorí sa na nezamestnaných
   iba hrajú.

   Sladký bumerang

   Systémovým problémom však bude cena repy a odbyt cukru, ktorého vlaňajšia
   60 000 tonová nadvýroba a po prvýkrát dosiahnutá sebestačnosť Slovenska
   spôsobujú cukrovarníkom bolenie hlavy. Pri 15 percentnej cukornatosti
   repy rokujeme s pestovateľmi o 900 korunách za tonu repy. Aby sme zvládli
   odbytové problémy s vlaňajším cukrom, predávame ho aj pod výrobné náklady.
   Pri takej dôležitej komodite očakávame aj systémové podporné kroky rezortu
   pôdohospodárstva dodal Pavel Kyselica. Vysoké nájomné za skladovanie
   vlaňajšieho prebytku vo výrobe cukru a terajšie nákupné ceny repy sa
   môžu nepríjemne vrátiť v reakcii pestovateľov. Zatiaľ máme cukru viac
   ako dosť. Až sa zdá, že čím sladšie, tým horšie.




   

   Týždenník EXTRA vo svojom 40. čísle prináša

   Otvorené slová americkým kongresmanom Žantovského hviezda zhasína Krimipríbeh
   Vydierač v pasci V krajine, kde sa nekradne - druhú časť reportáže z
   Grécka Život Američana sa odohráva v aute - rozhovor so spisovateľom
   Milošom Herkom Návrat k múteniu dunajských vôd Predstavujeme okres Žilina




   

   Zobúdzajú piesne

   BREZNO (Sl. REPUBLIKA - Pavol M. KUBIŠ) - Organizátori III. horehronských
   slávností zborového spevu Brezno 97 pripravili 3. až 5. októbra t. r.
   pri príležitosti Svetového roka Slovákov a s finančným prispením Matice
   slovenskej - nadácie Prebudená pieseň, skutočne dôstojný program.

   Na festivale vystúpi takmer tristo účinkujúcich: Miešaný spevácky zbor
   Inctantatii z Buzau v Rumunsku, spevácke združenie litoměřických učiteľov
   z Čiech, Spevácky zbor Collegium Cantorum z Bardejova, Zvolenský spevácky
   zbor, Miešaný spevácky zbor Benedictus z Heľpy, Miešaný spevácky zbor
   Domovina z Braväcova a domáci Spevácky zbor mesta Brezna.

   - Podujatie otvoríme tzv. živou pozvánkou, sprievodom účinkujúcich mestom
   a krátkym vystúpením zborov na Námesti gen. M. R. Štefánika, - povedal
   pre Slovenskú Republiku režisér podujatia a manažér domáceho jubilujúceho
   zboru Daniel Rakyta. - Večer sa v evanjelickom a. v. kostole uskutoční
   chrámový koncert. V sobotu prijme hostí primátor mesta Brezna Vladimír
   Faško, pod záštitou ktorého sa slávnosti konajú, a druhý koncert bude
   v sále Mestského domu kultúry. V programe je aj jazda Čiernohronskou
   železnicou, vystúpenia zborov v Michalovej, Predajnej, Pohronskej Polhory
   a Bacúcha.




   

   Strategické zámery extrémistov z pravicovej opozície, ako zlikvidovať
   vládnu koalíciu

   Celý dokument o predvolebných postupoch časti pravicovej opozície, hraničiaci
   s etikou, morálkou, ba dokonca i literou zákona, ktorý avizujeme na 1.
   strane, uverejňujeme v plnom znení aj s gramatickými chybami. Niektorí
   poslanci HZDS upozornili predovšetkým na nebezpečenstvo hrozivej state
   o premiérovi Mečiarovi. Potvrdili nám, že pravicoví opozičníci sa aj
   im vyhrážajú poriadnym zatočením , ak sa po voľbách dostanú k moci.

   PRÍSNE TAJNÉ!

   Strategické zámery ... v období príprav volieb v r. 1998 v SR

   Politické hnutia a strany združené v ... sa dohodli na spoločnom postupe
   v príprave volieb v Slovenskej republike v r. 1998. Pre obdobie príprav
   volieb boli prijaté spoločné strategické zámery, ktoré budú priebežne
   aktualizované. Prijali spoločné úlohy zamerané na tieto hlavné okruhy
   otázok:

   1. V procese príprav volieb v SR pre rok 1998 je hlavným a spoločným
   cieľom víťazstvo ... vo voľbách. Tomuto cieľu je potrebné podriadiť všetko
   spoločné úsilie a k jeho dosiahnutiu využiť všetky dostupné prostriedky
   i metódy.

   2. K dosiahnutiu vytýčeného cieľa je potrebné vypracovať dielčie plány
   a konkrétne opatrenia pre jednotlivé členské strany, podľa ich špecifických
   možností, a podľa schopností ich vedúcich činiteľov.

   3. Rozpracované úlohy a opatrenia priebežne koordinovať a aktualizovať.
   Strategickým zámerom ich úspešnej realizácie bude koordinovaný postup
   a najmä načasovanie ich realizácie. Dominantnou úlohou bude úderné pôsobenie
   na všetkých úsekoch.

   Predstavitelia ... zhodne konštatovali, že jednou z prioritných úloh
   k dosiahnutiu spoločného cieľa je riešenie osobnosti predsedu súčasnej
   vlády SR Vladimíra Mečiara. Jeho osobnosť je dominantná tak v HZDS, ako
   aj v očiach časti slovensky cítiacich občanov. Bolo konštatované, že
   úvahy o fyzickej likvidácii V. Mečiara v tomto období nie sú vhodné.
   V. Mečiar by sa v takom prípade stal idolom, martýrom, mučeníkom slovenského
   národa a vplyv jeho osobnosti by v najbližšom období mohol ešte vzrásť.
   K riešeniu osoby V. Mečiara boli prijaté nasledovné opatrenia:

   - Osobnosť V. Mečiara je potrebné zdiskreditovať v očiach slovenskej
   verejnosti.

   - Kľúčovým momentom, pomocou ktorého možno Mečiara položiť je ekonomika.
   V spolupráci s vplyvnými osobami na Západe podnietiť zosilnenie ekonomických
   tlakov proti SR, následkom ktorých sa urýchli proces diskreditácie ekonomického
   zázraku , devalvácia slovenskej koruny a vzrast inflácie.

   - Vykonať analýzu domácich, ale najmä zahraničných vystúpení V. Mečiara,
   vybrať jeho diplomaticky chybné vystúpenia, tieto vhodne upraviť a pranierovať.

   - Vhodne využiť neurolabilitu V. Mečiara, jeho cholerický temperament.
   Vhodnými provokáciami dosiahnuť jeho unáhlené reakcie na verejnosti,
   ktoré je potrebné patrične upraviť a publikovať.

   - V období pred voľbami organizovať sústredený tlak na psychiku V. Mečiara.

   - V masmédiách presviedčať verejnosť, že hlavnou prekážkou ďalšieho rozvoja
   Slovenska je Vladimír Mečiar.

   K bodu Mečiar vytvoriť osobitný team pracovníkov a odborníkov, ktorí
   budú výsledky svojej práce pravidelne vyhodnocovať a informovať predstavenstvo
   ... .

   Oblasť ekonomická

   - Vytvoriť skupinu ekonomických expertov, ktorí budú zhromažďovať informácie
   o dianí v slovenskej ekonomike. Po vytypovaní slabých miest a článkov
   ekonomiky budú predkladať námety predstavenstvu ... , ako aj koordinačnej
   komisii a komisii pre propagandu.

   - Vhodne využívať predpokladané ekonomické problémy SR v najbližšom období.
   Využiť všetky dostupné prostriedky na diskreditáciu ekonomickej politiky
   terajšej vlády SR.

   - Zvýšiť kritiku nedostatkov na všetkých úsekoch ekonomiky. Každý problém,
   ktorý sa vyskytne, patrične upraviť a propagandisticky využiť.

   - Osobitnú pozornosť venovať privatizácii. Sledovať čelných predstaviteľov
   vládnej koalície, ale sústrediť pozornosť na nižšie stupne riadenia,
   t. j. v krajoch a okresoch. Sústreďovať informácie o privatizačných krokoch,
   pranierovať a diskreditovať predstaviteľov strán vládnej koalície v krajoch
   a okresoch.

   Oblasť sociálna

   - Vnášať do vedomia občanov napätie a neistotu, ktorých zákonitým vyústením
   je sociálna nespokojnosť, ako základný predpoklad porážky súčasnej vládnej
   koalície.

   - Organizovať a vyvolávať prejavy sociálnej nespokojnosti najmä na úsekoch,
   ktoré sa najviac dotýkajú sociálnych istôt širokej verejnosti, ako sú
   zdravotníctvo, doprava, školstvo a pod.

   Finančné zabezpečenie výdavkov v období prípravy volieb

   V tlači prebehla správa, že miliardár Soros prestáva mať záujem o Východnú
   Európu. V úsilí predísť strate záujmu ďalších sponzorov, predstavitelia
   hnutí a strán ... vykonajú kroky k zabezpečeniu prílivu potrebných finančných
   prostriedkov z doterajších zdrojov obvyklými cestami zo Západných krajín.

   - ... vydalo pokyn pre podnikateľov - členov ..., aby zvážili odpredaj
   časti, prípadne celého svojho majetku v SR a finančné prostriedky investovali
   v zahraničí. Bude potrebné dosiahnuť zvýšenie finančnej podpory prípravy
   volieb ... od podnikateľov.

   Oblasť národností a etnických skupín

   - Podnecovať nespokojnosť najmä maďarskej národnostnej menšiny.

   - Prehĺbiť a koordinovať spoluprácu so stranami maďarskej koalície.

   - Podnecovať nespokojnosť rómskeho obyvateľstva.

   Oblasť cirkví a náboženských spoločností

   Vláda SR a osobne V. Mečiar vykonali opatrenia, výsledkom ktorých je
   určité neutralizovanie najmä rímskokatolíckej cirkvi. Zvýšenie platov
   duchovných, ako aj príprava základnej zmluvy medzi SR a Svätou stolicou
   spôsobili určitý útlm v rímskokatolíckej cirkvi. V období príprav volieb
   v uvedenej oblasti zohrá osobitnú úlohu ... , ktoré musí využiť svoj
   vplyv v rímskokatolíckej cirkvi a zabezpečí:

   - Cirkev sa oficiálne nezapojí do príprav volieb, ale do politického
   zápasu sa budú zapájať vybraní jednotlivci z radoch mladého duchovestva
   a duchovných strednej generácie.

   Cirkev sa rozdelí na tri základné skupiny:

   1. Časť predstaviteľov r. k. cirkvi bude rokovať s vládou a spoločne
   s ňou pripravovať základnú zmluvu o vzťahoch so Svätou stolicou, ako
   aj o vzťahoch štátu a cirkvi.

   2. Silný stred duchovenstva, z radov najmä starších duchovných zachová
   v období príprav volieb neutrálny postoj.

   3. Časť duchovných, neoficiálne, individuálne, v závislosti od svojho
   svedomia bude organizovať a podporovať najmä ..., získavať veriacich,
   ovplyvňovať ich v postojoch proti súčasnej vláde SR. Vybraní jednotlivci
   z radov najmä mladých duchovných budú otvorene vystupovať v kázňach v
   kostoloch, ako aj v masmédiách tak proti vláde, ako aj proti prestárlemu
   vedeniu cirkvi, súčasnej cirkevnej hierarchii, ktorá hľadá kompromisy
   s vládou. K tomuto cieľu bude potrebné využiť najmä už známych mladých
   duchovných typu J. S., J. K. B. a podobne.

   K dôkazom náboženskej neslobody a prenasledovania cirkvi bude potrebné
   vyprovokovať vo vybraných miestach Slovenska vzorové konflikty so štátnou
   správou na nižších stupňoch štátneho riadenia, t. j. v mestách a obciach.
   Tieto udalosti vhodne publikovať, propagandisticky využiť na diskreditáciu
   súčasnej vlády SR.

   ... zabezpečí, aby sa v mestách a obciach oživila a aktivizovala činnosť
   laických činiteľov bývalej podzemnej, či tajnej cirkvi, ktorí vo významnej
   miere zastúpia oficiálnu cirkev.

   Vláde SR sa podarilo dočasne stabilizovať vzťahy medzi gréckokatolíckou
   a pravoslávnou cirkvou v oblasti východného Slovenska. Bude potrebné
   zabezpečiť oživenie doteraz neriešených problémov vo vzťahoch týchto
   cirkví, jednotlivé kauzy vhodne pranierovať proti vláde SR.

   ... a ... využijú vplyv v oblasti protestantských cirkví a prostredníctvom
   svojich prívržencov a sympatizantov zabezpečia pomoc týchto cirkví pri
   plnení úloh ... . Je potrebné prehĺbiť spoluprácu s vedením Reformovanej
   kresťanskej cirkvi na Slovensku, ktorej členovia budú voliť strany maďarskej
   koalície.

   Oblasť propagandy a masmédií

   - Využiť všetky denníky, s výnimkou denníka Slovenská REPUBLIKA, ku spolupráci
   pri plnení úloh ... v príprave volieb.

   - Využiť TV Markíza, ako aj všetky komerčné rozhlasové stanice, ktoré
   zohrajú podstatnú, až rozhodujúcu úlohu pri vplyve na vedomie poslucháčov
   v čase pracovnej doby.

   - Na základe presvedčenia, protimečiarovských postojov, prípadne na základe
   primeraných honorárov získavať popredných umelcov, humoristov a významné
   osobnosti v propagandistickej kampani v masmédiách.

   - Zosmiešňovať, satirizovať popredné osobnosti strán vládnej koalície,
   najmä HZDS a ZRS.

   - Poskytovať vhodne pripravené materiály pre zahraničné masmédiá, diskreditujúce
   osobu V. Mečiara, členov súčasnej vlády SR.

   Činnosť na iných úsekoch

   - Činnosť na iných úsekoch a oblastiach politického boja bude priebežne
   aktualizovaná a rozpracúvaná.

   - Využiť dostupné možnosti a prostriedky na získanie poslancov vládnej
   koalície na stranu ... .

   - Udržiavať a prehlbovať rozpory medzi stranami vládnej koalície a ľavicovými
   politickými stranami, ako sú SDĽ, KSS a ďalšie.

   - Zamedziť prípadnému predvolebnému spojeniu uvedených politických strán
   s HZDS. K tejto činnosti využívať predstaviteľov ... a .... .

   Úsek informatistiky

   - Prehĺbiť kvalitu a pružnosť vzájomnej informovanosti, toku informácií
   medzi vedúcimi predstaviteľmi hnutí a strán ... .

   - Zabezpečiť horizontálny i vertikálny tok informácií medzi členskými
   hnutiami a stranami ... s nižnými stupňami riadenia, cez kraje a okresy
   až po obce.

   - Využívať kvalitnú databázu Informačnej služby ... pod vedením L. P.

   - V informačnom toku využívať laických činiteľov v rímskokatolíckej cirkvi.

   - Prehĺbiť vzájomnú informovanosť so všetkými protimečiarovskými skupinami,
   s federalisticky zameranými zoskupeniami vo všetkých častiach politického
   spektra.

   ... vytvorí osobitný výbor pre prípravu prezidentských volieb tak, aby
   bola pripravená aj na alternatívu, podľa ktorej by sa prezidentské voľby
   konali už v decembri t. r.

   V Bratislave, dňa 15. 9. 1997




   

   Možné príčiny:

     Boli ste nasmerovaní na staršie vydanie

       Internetovská edícia denníka Slovenská REPUBLIKA obsahuje archív
       s vydaniami za posledný mesiac.

     

     

     Chybne zapísaná adresa

       Zadali ste zlú adresu dokumentu na tomto serveri.

     

   

   Ak máte záujem dostať sa k dokumentom na tomto serveri, pokračujte prosím
   ostatným vydaním alebo nájdite všetky dostupné vydania v archíve.




   
