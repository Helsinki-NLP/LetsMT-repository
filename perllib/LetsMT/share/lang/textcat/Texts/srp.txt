Hrvatski lokalni izbori ulaze u drugi krug
Rezultati su pokazali da nema trenutnih pobeda u prvom krugu, posebno u najznačajnijim gradovima.
Posmatrači izbora zabeležili su kršenja zabrane vođenja kampanje na biračkim mestima na sam dan izbora.
Nataša Radić za Southeast European Times iz Zagreba -- 21/05/09
Hrvati su u nedelju (17. maja) glasali na lokalnim i regionalnim izborima. [Geti Imidžis]
Nakon što su se biračka mesta zatvorila u nedelju (17. maja) posle lokalnih izbora, prvi rezultati pokazali su da su, kada su u pitanju najveći gradovi, samo u Rijeci birači izabrali gradonačelnika u prvom krugu.
U drugim hrvatskim gradovima nijedan kandidat nije uspeo odmah da odnese pobedu.
Glasalo je ukupno 1,9 miliona birača.
Prvi put od kada je Hrvatska 1991. godine stekla nezavisnost birači su direktno izabrali 866 članova 21 županijskog parlamenta, 2.206 članova 126 veća u gradovima i mestima i 5.343 članova 427 opštinskih veća.
Ukupno 46.325 kandidata učestvovalo je na izborima.
Inicijalni zvanični rezultati pokazali su da je vladajuća Hrvatska demokratska zajednica (HDZ) dobila izbore u 14 županija.
Međutim, ona nije odmah uspela da odnese pobedu u četiri najveća grada -- Zagrebu, Splitu, Rijeci i Osijeku.
Opoziciona Socijaldemokratska partija (SDP) osvojila je pet županija i uspela da zadrži gradonačelničko mesto u Rijeci u prvom krugu.
Dva kandidata SDP ulaze u drugi krug u trkama za dva najveća grada Zagreb i Split.
Birači, koji su prvi put birali sopstvene opštinske lidere, očigledno su se fokusirali na uspehe kandidata i političke programe, umesto da prate tradiciju da prvo gledaju stranačku pripadnost.
Pored toga, nezavisni kandidati vodili su kampanju bez podrške stranačkih aparata -- koji su u prošlosti smatrani suštinskim za pobedu -- posebno u većim gradovima.
Nezavisni kandidati bili su posebno uspešni u Zagrebu i Splitu.
U Zagrebu, gradonačelnik Milan Bandić koji je povezan sa SDP-om nije uspeo da pređe 50 odsto koliko je potrebno za pobedu u prvom krugu, što se ne podudara sa predizbornim anketama po kojima je imao više.
On je odneo 48,54 odsto glasova.
Njegov protivkandidat, prethodno nezapaženi profesor i nezavisni kandidat Josip Kregar dobio je 23,18 odsto glasova.
U Splitu je kontroverzni biznismen i kandidat po prvi put Željko Kerum odneo 40,21 odsto glasova, a drugi po glasovima, kandidat SDP Ranko Ostojić, osvojio je 34,72 procenta.
U Osijeku, Krešimir Bubalo, član Hrvatske demokratske stranke Slavonije i Baranje (HDSSB), partije osuđenog ratnog zločinca Branimira Glavaša, osvojio je 38,71 odsto glasova, dok je predsednik Hrvatske stranke prava (HSP) Anto Đapić osvojio 22,94 procenta, što je, kako je priznao, "slab rezultat".
Nakon što nacionalna izborna komisija potvrdi rezultate, drugi krug izbora počinje 31. maja.
GONG, hrvatska nevladina organizacija za nadgledanje izbora, uputila je 700 posmatrača.
GONG je rekla da je dobila preko 250 pritužbi uglavnom, ali ne isključivo, vezanih za stranačke aktiviste koji su kršili zabranu kampanje na dan izbora i pokušavali da utiču ili prete biračima na biračkim mestima ili u njihovoj okolini.
Organizacija je zabeležila nekoliko slučajeva nasilja.
Zakonodavci EU pozivaju na razgovore o članstvu sa Makedonijom
Članovi Evropskog parlamenta u sredu su ubedljivom većinom glasali za izveštaj o Makedoniji u kojem se lideri EU pozivaju da razmotre određivanje datuma početka razgovora sa vladom o članstvu.
(Juronjuz, SNA - 24/04/08; Blumberg, EUobzerver, Balkan Insajt, Makfaks, Evropski parlament - 23/04/08)
Ubedljiva većina članova Evropskog parlamenta podržala je izveštaj kojim se lideri EU pozivaju da razmotre otvaranje razgovora o članstvu sa Skopljem pre kraja ove godine. [EU]
Evropski parlament (EP) usvojio je u sredu (23. aprila) izveštaj kojim se EU poziva da počne pregovore o članstvu sa Makedonijom pre kraja ove godine, ako zemlja ispuni preduslove.
Makedonija čeka određivanje datuma o početku pregovora o pridruživanju od decembra 2005. godine, kada je došla na listu zemalja kandidata za prijem u Uniju, na kojoj se nalaze i Hrvatska i Turska.
U Izveštaju EP o napretku Makedonije u 2007. pozdravljen je "značajan napredak" koji je zemlja od tada ostvarila i pozvana je da sprovede reforme koje je tražila EU, uključujući listu od osam odrednica koju je nedavno dobila.
U dokumentu, odobrenom u sredu sa 601 prema 52 glasa u parlamentu EU koji ima 785 članova, izražena je nada da će ispunjavanje kriterijuma "dovesti do otvaranja pregovora o pridruživanju pre kraja 2008. godine".
Članovi EP pozvali su lidere Unije da na svom samitu u junu razmotre davanje zelenog svetla za razgovore o prijemu Makedonije.
Oni su naglasili da 17-godišnji spor Makedonije sa Grčkom oko imena ne bi trebalo da ometa njeno pridruživanje.
Grčka odbija da prizna svog severnog suseda pod njegovim ustavnim imenom Republika Makedonija, posmatrajući to kao potencijalnu teritorijalnu pretenziju na sopstvenu pokrajinu Makedoniju.
Atina i dalje zove tu balkansku zemlju Bivša Jugoslovenska Republika Makedonija (BJRM).
Mada su dve zemlje poslednjih meseci pojačale napore u pravcu rešenja, one su odbacile niz predloga za postizanje kompromisa koje je izložio posrednik UN u razgovorima Metju Nimic.
Ranije ovog meseca Grčka je blokirala upućivanje poziva Makedoniji za prijem u NATO.
Atina je takođe zapretila da će sprečiti Makedoniju u približavanju članstvu EU, dok se ne razreši spor oko imena.
Zakonodavci EU "pozivaju obe strane da iskoriste priliku da odmah nastave pregovore … i postignu kompromisno rešenje", navodi se u izveštaju od srede.
Poslanici Evropskog parlamenta takođe su pozvali vladajuću koaliciju u Makedoniji da osigura poštene i demokratske parlamentarne izbore 1. juna.
Oni su izrazili nadu da izbori neće poremetiti pripreme Skoplja za početak pregovora o članstvu sa EU.
U izveštaju je pozdravljen napredak koji su makedonske vlasti postigle u sprovođenju Ohridskog okvirnog sporazuma iz 2001. godine, vezanog za međuetničke odnose u zemlji, ali je osuđena "konstantna diskriminacija romske zajednice".
Naglašavajući dobrosusedske odnose, poslanici su pozvali vlasti da se povinuju zahtevima EU za "suprotstavljanje ponovnom pojavljivanju 'govora mržnje', posebno u medijima, usmerenog protiv susednih država".
U izveštaju EP pozdravljen je "konstruktivan stav" Makedonije oko statusa Kosova i njena aktivna trgovinska saradnja sa tom najnovijom evropskom državom.
Poslanici Evropskog parlamenta takođe su pozvali na korake za rešavanje pitanja makedonsko-kosovske granice, u skladu sa predlogom bivšeg specijalnog izaslanika UN-a Martija Ahtisarija.
Gasovod Nabuko naglašava strateški značaj Turske za EU
Turska pokušava da iskoristi svoj strateški položaj i postane ključna energetska putanja za EU.
Nedavno obećanje Iraka da će snabdevati gasom gasovod Nabuko povećalo je izvodljivost projekta.
Ajhan Šimšek za Southeast European Times -- 24/04/08
Austrijska ministarska inostranih poslova Ursula Plasnik koja je u ponedeljak (21. aprila) boravila u Turskoj, obećala je dalji nastavak pregovora Unije i Ankare o članstvu. [Geti Imidžis]
Projekat gasovoda Nabuko koji podržavaju Sjedinjene Države povećao je strateški značaj Turske za EU, a dva glavna protivnika članstvu Turske u EU, Francuska i Austrija, ublažavaju svoje primedbe na tekuće razgovore o članstvu.
Nabuko je u središtu evropskih nastojanja da se smanji zavisnost od ruskog prirodnog gasa.
Planeri projekta predviđaju da će se EU snabedavati gasom iz Kaspijskog mora, preko Turske i država Balkana, do 2012. ili 2013. godine.
Austrijska ministarka inostranih poslova Ursula Plasnik koja je posetila Tursku u ponedeljak (21. aprila), obećala je da će pregovori sa Turskom o članstvu u Uniji ostati otvoreni.
Međutim, ona je ukazala da to ne znači da Austrija podržava i "automatsko" pridruživanje Turske EU.
Plasnik je istakla energetiku kao jedan od glavnih zajedničkih interesa koji povezuju EU i Tursku i izrazila podršku projektu Nabuko.
Takođe u ponedeljak, komesar za proširenje EU Oli Ren izjavio je nemačkom dnevnik Velt da će Francuska, kao predsedavajući EU u drugoj polovini ove godine, nadgledati otvaranje poglavlja o energetici u razgovorima sa Turskom o pridruživanju.
Francuski predsednik Nikolas Sarkozi protivi se članstvu Turske u EU, ali energetski gigant Gaz de Frans ima veliki interes u projektu Nabuko.
Diplomatski izvori kažu da će Francuska verovatno koristiti otvaranje poglavlja o energetici kao sredstvo uticaja na Tursku.
Turska je počela razgovore o prijemu u EU 2005. godine, ali u poslednje tri godine otvoreno je samo šest od 35 poglavlja.
Višedecenijsko pitanje Kipra i protivljenje Sarkozija doveli su do obustave otvaranja osam značajnih poglavlja.
Francuska sada želi da se pridruži projektu Nabuko, ali je za sada blokirana zbog otpora Turske.
Trenutno projekat sprovodi konzorcijum kompanija iz Turske i pet zemalja članica EU -- Austrije, Bugarske, Rumunije, Mađarske i Nemačke.
Turska nastavlja da pregovara sa EU oko detalja vezanih za Nabuko.
Brisel želi da Turska bude tranzitna zemlja koja zarađuje nadoknadu za tranzit, dok bi Ankara radije postala regionalno središte, prikupljajući gas od snabdevača i prodajući ga Evropi za varijabilnu nadoknadu.
Projekat Nabuko ima obećanje Azerbejdžana i Turkmenistana da će isporučivati 18 milijardi kubnih metara gasa godišnje, što čini skoro 55 odsto kapaciteta gasovoda.
Kompanije traže dodatni gas kako bi učinile projekat izvodljivijim.
Nedavna poseta iračkog premijera Nurija al-Malikija Briselu povećala je nade u pogledu obezbeđivanja potrebnog gasa.
Tokom njegove posete prošle nedelje, Irak se obavezao da će isporučivati najmanje 5 milijardi kubnih metara gasa godišnje sa svog naftnog polja Akas.
Sporazum o tome očekuje se narednih nedelja.
Slovačka još uvek nije spremna da prizna Kosovo
Tokom susreta sa zvaničnicima u Prištini, slovački ministar inostranih poslova Jan Kubiš izrazio je želju za partnerstvom sa Kosovom, ali je povukao crtu kada je u pitanju priznavanje njegove nezavisnosti.
Blerta Fonići-Kabaši za Southeast European Times iz Prištine – 24/04/08
Slovački ministar inostranih poslova Jan Kubiš (levo) i predsednik Kosova Fatmir Sejdiu na konferenciji za novinare u utorak (22. aprila) u Prištini. [Geti Imidžis]
Slovačka nudi Kosovu partnerstvo, ali nastavlja da se protivi njegovoj jednostrano proglašenoj nezavisnosti.
To je bila poruka koju je slovački šef diplomatije preneo u utorak (22. aprila) u Prištini, 64 dana nakon što je Kosovo proglasilo svoj suverenitet.
"Razgovarali smo o saradnji između dve zemlje i potvrdili da Slovačka želi da bude partner sa Kosovom", izjavio je slovački ministar inostranih poslova Jan Kubiš posle sastanka sa predsednikom Kosova Fatmirom Sejdiuom.
"Stav naše zemlje ostaje nepromenjen", rekao je Kubiš.
"Rešenje konačnog statusa Kosova nije došlo od strane Saveta bezbednosti UN, kao što je Slovačka tražila.
Ali to nas ne odvraća da uvidimo novu realnost i zato sam ovde da potvrdim naše partnerstvo i da vas obavestim da mi težimo da pomognemo Kosovu na polju ekonomije, kao i u drugim aspektima."
On je dodao da Slovačka "trenutno posmatra bezbednost koju je Kosovo ponudilo srpskoj zajednici".
Potpredsednik vlade Hajredin Kuči rekao je da je zatražio priznanje državnosti Kosova od strane Slovačke i dodao da su on i Kubiš razgovarali o saradnji između Kosova i Slovačke.
"Verujem da je partnerstvo bilateralno i jednako.
Trenutno odbijanje Slovačke da prizna Kosovo nije prepreka saradnji", rekao je Kuči.
Slovačka se nalazi među nekoliko članica EU -- koje uključuju Španiju, Rumuniju i Kipar -- koje su odbile da priznaju suvereno Kosovo, u nekim slučajevima zbog zabrinutosti u pogledu postavljanja presedana za separatističke pokrete.
Međutim, visoki zvaničnici u Bratislavi ne odbacuju mogućnost priznavanja u budućnosti, a Kubiš je više puta naglasio da Kosovo ne bi trebalo da bude izolovano.
Upitan na konferenciji za novinare u Prištini da li je došao na Kosovo ili u Srbiju, Kubiš je odgovorio: "Ja sam na Kosovu."
On je dodao da je njegova zemlja spremna da pomogne Kosovu kao deo i misije EULEKS-a i KFOR-a.
U Crnoj Gori testirano reagovanje u hitnim situacijama
MEDCEUR 2010 se završava u sredu, posle niza vežbi kojima je demonstrirana spremnost za reagovanje u kriznim situacijama.
Nedjeljko Rudović za Southeast European Times iz Podgorice -- 21/09/10
Sjedinjene Države i osam partnerskih zemalja učestvuje u petak (17. septembra) u vojnim vežbama NATO-a u Crnoj Gori. [Nedjeljko Rudović/SETimes]
Crnogorske oružane snage, zajedno sa vojnicima iz Sjedinjenih Država i osam partnerskih zemalja, demonstrirali su u petak (17. septembra) svoju spremnost za izvođenje zajedničke akcije u kriznim situacijama.
Pred publikom, u kojoj su bili visoki crnogorski zvaničnici, načelnik generalštaba i medijske ekipe, oni su pokazali svoju sposobnost da spašavaju ljude čiji su životi ugroženi.
Vežbe su održane u kasarni u Danilovgradu, 20 km od Podgorice.
Otprilike 300 pripadnika vojske i spasilačkih ekipa iz deset partnerskih zemalja postupali su kao da su suočeni sa stvarnom situacijom.
Prva vežba je uključivala gašenje požara, spasilačke operacije i evakuisanje žrtava sa drugog sprata zgrade.
Oprema za spuštanje žrtava, specijalni konopci i specijalni dušeci bili su spremni za samo nekoliko minuta.
Potom su simulirani eksplozija i uništavanje mosta.
Spasioci su izvlačili ljude iz smrskanih vozila i pomogli su da se uklone otrovne hemikalije.
Povređena lica su prebačena helikopterom u improvizovanu bolnicu, koja je imala salu za operacije opremljenu za rad u slučaju prirodnih, tehnoloških i bioloških incidenata.
Vojnici spremni za zajedničku akciju u kriznim situacijama. [Nedjeljko Rudović/SETimes]
U međuvremenu, veliki požar na mostu zahtevao je više od vatrogasnih nastojanja na licu mesta.
Za samo nekoliko minuta, pripadnici avio-helikopterske jedinice crnogorske Službe za vanredne situacije i civilnu zaštitu ugasili su vatru iz vazduha sa dva aviona tipa “Er traktor”.
Sve to je bio deo ambiciozne vojno-medicinske vežbe MEDCEUR 2010, koju su organizovali crnogorsko ministarstvo odbrane i Američka komanda u Evropi.
To je bila najveća takva vežba organizovana u Crnoj Gori od kada je zemlja stekla nezavisnost 2006. godine.
Vežba je počela 10. septembra i trajaće do srede.
Pored Crne Gore i Sjedinjenih Država, u vežbi učestvuju predstavnici Jermenije, Azerbejdžana, Bosne i Hercegovine, Gruzije, Makedonije, Moldavije, Srbije i Ukrajine.
"Ovo je prilika da učimo jedni od drugih i da, ako u budućnosti treba da radimo zajedno, budemo prijatelji i možemo da radimo na zajedničkim procedurama", rekao je na početku vežbe njen koordinator general-pukovnik američke vojske Brent Vesler.
Nauka i tehnologija: Kosovski operateri mreže mobilne telefonije dobili zeleno svetlo
Kosovsko telo za telekomunikacije dozvolilo je operaterima mobilne telefonije da počnu sa radom na Kosovu.
Takođe u vestima: zagrebački Kliničko-bolnički centar dobija mehaničko srce, a u južnoj Bosni i Hercegovini otkrivena zgrada iz četvrtog veka.
Operateri mreže virtuelne mobilne telefonije počeće uskoro sa radom na Kosovu. [Geti Imidžis]
Operateri virtuelne mobilne mreže počeće uskoro da rade na Kosovu.
Telekomunikaciona regulatorna služba izdala je dozvolu na deset godina za dva operatera koji će koristiti mreže trenutnih operatera mobilne telefonije VALA i IPKO.
Operateri virtuelne mobilne telefonije kupovaće vreme za razgovor od postojećih kompanija i prodavati ih po sopstvenoj ceni.
Kliničko-bolnički centar u Zagrebu dobio je prvo od tri mehanička srca koja je naručila ta klinika.
Eksperti predviđaju da će ti aparati značajno smanjiti stopu smrtnosti kod pacijenata koji čekaju operaciju srca, s obzirom da je otkazivanje rada srca učestala pojava kod takvih pacijenata.
Arheolozi su iskopali ostatke objekta iz četvrtog veka naše ere na privatnom zemljištu u selu Lipa, u blizini Livna, u jugozapadnoj Bosni i Hercegovini. Oni su pronašli ostatke rimskog spomenika.
Dvanaesta letnja škola za kompjuterske nauke Obrazovanje za inovativne mislioce (EdIT) održana je u srpskom gradu Kragujevcu od 7. do 18. jula.
Ove godine škola je okupila učesnike iz Srbije, Bosne i Hercegovine i Slovenije. Manifestaciju je organizovala kompanija HERMES SoftLeb.
Grčka će početi da koristi inovativnu fotogalvansku tehnologiju za pretvaranje solarne energije u struju, saopštila je grčka Javna elektroenergetska korporacija.
Druga po veličini fotogalvanska elektrana u Evropi biće građena u blizini Megalopolja u južnoj Grčkoj.
Za otprilike godinu dana elektrana će snabdevati strujom oko 7.000 domaćinstava.
Televizijska stanica kiparskih Turaka BRT-1 prebacila se na komunikacioni satelit Turksat-3A, koji je uspešno lansiran sredinom jula.
Program BRT-1, čije emitovanje grčki deo Kipra smatra nelegalnim, sada je dostupan na širem području ostrva.
Turska je osvojila šest medalja na 49. Međunarodnoj matematičkoj olimpijadi u Madridu 20. jula.
Turski studenti osvojili su tri zlatne, jednu srebrnu i dve bronzane medalje, plasirajući se na osmo mesto među ukupno 97 zemalja učesnica.
(Razni izvori – 21/07/08 - 28/07/08)
Basesku pobedio na referendumu o opozivu, obećao reformu političke klase
Predsednik Trajan Basesku odneo je ubedljivu pobedu na referendumu o svom opozivu održanom u subotu, prvom te vrste u istoriji Rumunije.
Rezultat bi mogao da predstavlja polaznu tačku za dugo očekivanu reformu političke klase.
Pol Čokoju za Southeast European Times iz Bukurešta – 21/05/07
Rumunski predsednik Trajan Basesku maše svojim pristalicama na Univerzitetskom trgu u Bukureštu u subotu (18. maja). [Geti imidžis]
Na osnovu 99 odsto prebrojanih glasova, rumunski predsednik Trajan Basesku pobedio je na referendumu o svom opozivu održanom u subotu (19. maja), sa 74,3 odsto glasova u korist njegovog ostanka na funkciji.
Oko 25 odsto birača glasalo je za smenu Baseskua.
Međutim, odziv je bio mali, s obzirom da je samo 44 odsto registrovanih birača izašlo na referendum, saopštio je Centralni izborni biro.
"Pred nama je realnost koju ne mogu više da analiziraju političari na televiziji.
Ovog puta je pred nama realnost koja je nametnuta glasovima rumunskog naroda," rekao je Basesku nakon što su izlazne ankete potvrdile njegovu ubedljivu pobedu.
"Pozivam rumunski parlament da sarađuje u skladu sa današnjim glasanjem Rumuna," istakao je on.
Basesku se u subotu uveče posle referenduma pridružio stotinama pristalica na glavnom trgu u Bukureštu da pozove na smenu premijera Kalina Taričeanua.
Referendum je bio rezultat saveza koji je prošlog meseca napravilo pet političkih stranaka koje optužuju Baseskua za kršenje ustava prisvajanjem uloge premijera i kritikovanjem sudova.
Basesku je rekao da je glavni razlog sukoba sa parlamentom bila njegova namera da zaštiti pravosuđe od političkog uplitanja.
Predsednik je rekao da će predložiti da se ustav izmeni kako bi se stvorio okvir za jednodomni parlament ili bar smanjio broj poslanika za 35 do 40 odsto.
"Rumuni očigledno žele modernizaciju političke klase, javno glasanje u strankama i reviziju ustava zemlje," rekao je on u subotu.
Prioritet je, tvrdi on, izbor jednog predstavnika po izbornoj jedinici.
"Ako do kraja jula političke stranke ne promene zakon kako bi glasanje za jednog predstavnika po izbornoj jedinici moglo da se primenjuje od 2008. godine, kada treba da se održe parlamentarni izbori, onda se vidimo na još jednom referendumu na jesen, na zahtev predsednika, da bi narod primorao parlament da izabere sistem glasanja za jednog poslanika po izbornoj jedinici," rekao je on.
Basesku je predstavio plan u 12 delova za "zaista evropsku Rumuniju", koja uključuje koherentnu političku većinu, nezavisni pravosudni sistem, uklanjanje oligarha, proširenje reformi obrazovnog sistema i pridržavanje međunarodnih obaveza.
Njegova velika pobeda dovela je do problema unutar stranaka koje su inicirale proceduru opoziva.
Bukureštanski odbor Nacionalno liberalne stranke razmišlja o povlačenju iz vlade i pridruživanju opoziciji.
Socijaldemokratska partija poziva svoje lidere da preuzmu odgovornost za neuspeh referenduma.
Taričeanu se trudio da umanji značaj ishoda referenduma, rekavši da su "Rumuni dali Baseskuu drugu šansu".
Lider Socijaldemokratske partije Mirčea Džoana rekao je da je Basesku "odneo pobedu bez slave", s obzirom da je manje od 50 odsto birača izašlo na referendum.
Albanija i Makedonija obećale podršku nezavisnosti Kosova
Albanski ministar inostranih poslova Ljuljzim Baša i makedonski premijer Nikola Gruevski boravili su prošle nedelje u odvojenim posetama Kosovu da bi sa tamošnjim zvaničnicima razgovarali o budućem statusu pokrajine.
Bljerta Fonići-Kabaši za Southeast European Times iz Prištine – 21/05/07
Kosovski premijer Agim Čeku (levo) pozdravlja svog makedonskog kolegu Nikolu Gruevskog u četvrtak (17. maja) u Prištini. [Lora Hasani]
Albanski ministar inostranih poslova Ljuljzim Baša pozvao je na mir, stabilnost i uzdržanost na Kosovu, završavajući u petak (18. maja) svoju dvodnevnu posetu Prištini.
Baša, koji se drugog dana posete sastao sa predsednikom Skupštine Kosova Koljom Berišom, naglasio je značaj održanja smirenosti u ovom odlučujućem trenutku u procesu rešavanja statusa.
Baša je takođe ponovio punu podršku svoje zemlje planu bivšeg finskog predsednika Martija Ahtisarija za nadziranu nezavisnost Kosova i izrazio spremnost Tirane da sarađuje sa Sjedinjenim Državama i EU u naporima za očuvanje stabilnosti u regionu.
"Tirana podržava nezavisnost Kosova i mi [pozivamo] Sjedinjene Države i EU da usvoje rezoluciju što je pre moguće," izjavio je Baša posle sastanka sa šefom UNMIK-a Joakimom Rikerom.
U međuvremenu, makedonski premijer Nikola Gruevski, koji je u četvrtak prvi put posetio Prištinu, izjavio je da će pitanje demarkacije granice između Kosova i Makedonije biti razrešeno posle rešavanja pitanja statusa.
"Mi smo potvrdili našu podršku Ahtisarijevom planu i verujemo da će odmah posle rešavanja statusa Kosova početi implementacija demarkacije granice.
Verujemo da će se saradnja dve zemlje dodatno poboljšati u budućnosti". Riker je rekao da su Gruevski i njegova vlada vrlo konstruktivni u pogledu pitanja vezanih za Kosovo.
Predsednik Kosova Fatmir Sejdiu rekao je Gruevskom da će konačni status Kosova biti rešen uskoro, čime će se stvoriti uslovi za olakšavanje odnosa u regionu.
Odgovarajući na pitanje da li Makedonija, koja ima dobre odnose sa Srbijom, može da utiče na srpske vlasti da prihvate Ahtisarijev plan, Gruevski je izrazio nadu da će nova srpska vlada pronaći način da podrži rešenje tog pitanja, bez izazivanja bilo kakvih turbulencija u regionu.
"Podrška Makedonije Ahtisarijevom planu pomoći će Kosovu na njegovom putu ka integraciji u EU i NATO, u cilju da celokupan region bude spreman za Evropu," izjavio je kosovski premijer Agim Čeku.
Poslovni pregled
Pregled poslovnih i ekonomskih vesti sa Balkana od 13. juna.
(Razni izvori -- 13/06/03 - 20/06/03)
Pregled poslovnih i ekonomskih vesti sa Balkana od 13. juna:
Američke kompanije izrazile su interesovanje za učešće u projektu izgradnje naftovoda Burgas-Aleksandropolis, saopštio je bugarski ministar za regionalni razvoj Valentin Cerovski.
Naftovod, za koji se očekuje da će koštati 600 miliona dolara, trebalo bi da prenosi naftu od Rusije do Grčke.
Nemačka HVB banka postala je većinski vlasnik Centralne profitne banke Sarajevo, po veličini četvrte banke u Bosni i Hercegovini.
Banka, koja raspolaže sredstvima u iznosu od 186 miliona evra, biće potpuno integrisana u strukture HVB Grupe do juna 2004.
Veće ministara Bosne i Hercegovine pokrenulo je pregovore sa EU o dodeli sredstava u iznosu od 20 miliona evra za podršku fiskalnim reformama.
Vlada će vratiti kredit za 15 godina posle 10-godišnjeg grejs perioda.
Prema podacima koje je 16. juna objavilo Ministarstvo finansija primarni turski budžetski suficit dostigao je krajem maja 6,53 milijarde dolara.
Budžetski deficit do danas iznosi 15,31 milijarde dolara, što znači da je dostigao polovinu od 31,74 milijarde projektovane za celu godinu.
Hrvatska farmaceutska kompanija Pliva najavila je prodaju svoje sestrinske kompanije, fabrike veterinarskih proizvoda Veterina.
Savetnik Plive u procesu prodaje biće firma Deloitte & Touche.
Izvršni odbor Svetske banke odobrio je kredit od 74,3 miliona evra za projekte u rumunskom sektoru električne energije.
Glavni korisnici će biti distributer električne energije Transelektrika, regulatorno telo za tržište električne energije ANRE, i operater na tržištu električne energije OPCOM.
Albanska državna kompanija za energetiku KESH nije ispunila cilj koji je postavila Svetska banka, a koji je podrazumevao naplatu 92 odsto računa za električnu energiju.
Ova kompanija je u periodu od januara do maja uspela da naplati svega 80 odsto ukupnih dugovanja.
Evropska investiciona banka odobrila je kredit od 90 miliona evra koji će biti upotrebljen za obnovu drumske infrastrukture u Beogradu.
Kredit će biti vraćen za 20 godina, sa 5-godišnjim grejs periodom.
Crna Gora slavi prvu godišnjicu nezavisnosti
U prvih 12 meseci nezavisnosti Crna Gora se pridružila UN i drugim ključnim međunarodnim organizacijama i preduzela prve korake ka izgradnji tešnjih veza sa EU i NATO-om.
(AFP, AP, FT, Beta - 20/05/07; Javno.hr - 18/05/07; Balkanska mreža istraživačkog novinarstva -- 15/05/07-20/05/07)
Crna Gora je stekla nezavisnost posle referenduma održanog prošle godine. [Geti imidžis]
Proslavljajući prvu godišnjicu nezavisnosti svoje zemlje, crnogorski lideri obećali su u nedelju (20. maja) da će odvesti tu jadransku republiku u EU i NATO.
Crna Gora je održala referendum o nezavisnosti 21. maja 2006. godine, kada je većina birača podržala izlazak iz labave unije sa Srbijom uspostavljene 2003. godine.
Zemlja -- koja ima otprilike 685.000 stanovnika -- postala je poslednja republika bivše Jugoslavije koja je okončala svoj bliski savez sa Srbijom.
"Ponosni smo što smo ostvarili san svojih predaka," izjavio je u nedelju predsednik Crne Gore Filip Vujanović obraćajući se zvaničnicima vlade i diplomatama koji su se okupili na svečanosti u Podgorici, piše AP.
"Ostajemo posvećeni vladavini zakona, liberalnoj ekonomiji... i održavamo dobru saradnju sa svojim susedima, kao i sa svetskim silama," rekao je Vujanović.
Island i Švajcarska su prve zemlje koje su priznale Crnu Goru ubrzo nakon što je zvanično proglasila nezavisnost 3. juna 2006. godine.
Ubrzo je usledilo i priznanje od strane drugih jugoslovenskih republika, drugih zemalja u regionu i sveta.
Do kraja juna Crna Gora je bila priznata kao nezavisna država od strane EU i OEBS-a i postala je 192. član UN.
Zemlja takođe učestvuje, ili je punopravni član, u najmanje dvadeset drugih međunarodnih organizacija, uključujući MMF, Svetsku banku i Savet Evrope.
Evroatlantska integracija je takođe glavni prioritet.
Zajedno sa Bosnom i Hercegovinom i Srbijom, Crna Gora se u decembru pridružila programu NATO-a Partnerstvo za mir, preduzevši prvi veliki korak ka konačnom članstvu u 26-članoj alijansi.
Komesar za proširenje EU Oli Ren i crnogorski premijer Željko Šturanović parafirali su 15. marta Sporazum o stabilizaciji i pridruživanju (SSP), što je prvi ključni korak na putu ka prijemu.
Potpisivanje se očekuje ove jeseni.
"Naše težnje su jasne: punopravno članstvo u NATO-u... i u EU," rekao je Vujanović.
Uprkos napretku ostvarenom u pogledu evroatlantske integracije, opozicioni lideri kritikovali su vlasti zato što nisu ispunile svoja obećanja.
"Vreme je pokazalo da građani nisu dobili ono što je obećano -- poboljšanje njihovog lošeg ekonomskog i socijalnog standarda," izjavio je Predrag Bulatović iz prosrpske Socijalističke narodne partije, a prenosi AFP.
Milo Đukanović, koji je odveo svoju zemlju u nezavisnost i povukao se sa mesta premijera u novembru, rekao je da su obezbeđivanje ekonomskog rasta Crne Gore i jačanje državnih institucija glavni zadaci njegove stranke i koalicione vlade koju ona predvodi.
Crna Gora će, kako se očekuje, dobiti svoj prvi ustav kao nezavisna država kasnije ove godine.
Posle višemesečne rasprave u parlamentu, nacrt ustava sada je predmet javne debate koja treba da se završi 28. maja.
Dokument će tada biti stavljen na glasanje u parlamentu koji broji 81 poslanika.
Za usvajanje je neophodna dvotrećinska većina.
Generalni sekretar NATO-a pozvao Srbiju da uhapsi odbegle optuženike za ratne zločine
Obaveze Srbije prema Haškom tribunalu za ratne zločine i proces određivanja statusa Kosova bili su na vrhu dnevnog reda razgovora generalnog sekretara NATO-a Japa de Hop Shefera sa visokim srpskim zvaničnicima u četvrtak u Beogradu.
(Vašington tajms, Blic, DPA - 09/03/07; AP, Rojters, DPA, AKI, UPI, Beta, B92, NATO - 08/03/07)
Predsednik Srbije Boris Tadić (desno) pozdravlja generalnog sekretara NATO-a Japa de Hop Shefera uoči njihovog sastanka u četvrtak (8. marta) u Beogradu. [Geti imidžis]
Generalni sekretar NATO-a Jap de Hop Shefer pozvao je Srbiju u četvrtak (8. marta) da ispuni svoje obaveze prema Međunarodnom krivičnom sudu za bivšu Jugoslaviju (MKSJ).
To je ključni uslov za evroatlantsku integraciju zemlje, naglasio je on tokom razgovora sa visokim srpskim zvaničnicima.
Tokom samita u Rigi u novembru prošle godine, Alijansa je pozvala Srbiju da se pridruži njenom programu Partnerstvo za mir (PZM).
Mada se ta odluka smatra korakom ka konačnom punopravnom članstvu u 26-članom savezu, Srbija još uvek mora da ispuni uslov koji se odnosi na hapšenje optuženika za ratne zločine, rekao je de Hop Shefer.
"Nismo zaboravili na to," izjavio je generalni sekretar NATO-a posle sastanka sa ministrom inostranih poslova Vukom Draškovićem, piše AP.
"To je moja glavna poruka."
MKSJ traži izručenje šest odbeglih optuženika za ratne zločine.
Na vrhu liste su bivši vojni komandant bosanskih Srba Ratko Mladić, za koga mnogi smatraju da se krije u Srbiji, i ratni lider bosanskih Srba Radovan Karadžić.
Obojica se suočavaju sa optužbama za genocid zbog svoje navodne uloge u masakru u Srebrenici 1995. i 43-mesečne opsade Sarajeva.
De Hop Shefer je rekao da je predaja odbeglih optuženika za ratne zločine i dalje "izuzetno važan element" za NATO.
"Stav saveznika je da bi, što je pre moguće, pre danas nego sutra, oni koji su optuženi za različite zločine trebalo da budu u tribunalu," rekao je on.
Drugo pitanje koje je generalni sekretar NATO-a razmotrio sa srpskim zvaničnicima, uključujući predsednika Borisa Tadića i odlazećeg premijera Vojislava Koštunicu, bio je proces određivanja budućeg statusa Kosova.
On je posetio Beograd dva dana pre konačne runde na visokom nivou u razgovorima o tom pitanju koje vode UN, a koja će biti održana u subotu u Beču.
Tadić i Koštunica vodiće srpsku delegaciju, u kojoj će se nalaziti još i Drašković i članovi srpskog pregovaračkog tima za razgovore o statusu.
De Hop Shefer je izrazio nadu da će sastanak u subotu biti "pozitivan" i da će utrti put rezoluciji Saveta bezbednosti o konačnom statusu Kosova.
On je obećao da će KFOR, u čijem se sastavu nalazi 16.000 vojnika, nastaviti da garantuje bezbednost za sve u pokrajini.
"Mogu vas uveriti da će vojnici NATO-a... ostati na Kosovu u budućnosti, da bi radili ono što su radili, odnosno da zaštite svakog građanina," izjavio je on novinarima u Beogradu.
"NATO se neće odreći svoje odgovornosti."
Nisu sve «vesti» za objavljivanje
Kada novinske agencije i Internet novine pokupe neke vesti i prenesu ih širom sveta, netačna informacija može brzo da se proširi -- što su otkrili i neki srpski blogeri.
Balkanblogs za Southeast European Times – 28/09/06
Bašta kafića u centru Beograda.
Lažna priča o kafiću koji je navodno dobio ime po najtraženijem teroristi na svetu, Osami bin Ladenu, objavljena je kao istinita od strane nekoliko medijskih organizacija. [Fotografija Roberta Heršbaha za SETimes]
Internet je ogroman provodnik vesti i informacija.
Takođe je vrlo dobar za širenje glasina, iluzija, insinuacija, lažnih uzbuna i obmana.
Možda nas primamljivost činjenice da su nam svetski događaji na dohvat ruke čini još lakovernijim ili možda jednostavno ne postoji dovoljno onih koji proveravaju činjenice da bi se izašlo na kraj sa bujicom podataka.
U želji da provere koliko je lako uzburkati sajber svet sumnjivom senzacionalnim vešću, ovog meseca dva srpska bloga namerno su postavila lažne izveštaje, samo da bi videli šta će se dogoditi. I šta se desilo? Pokušajte da pretpostavite.
Celu stvar počeli su Ilegalni poslasticari sa pričom o navodnom «Kafeu Osama» u Beogradu. Taj (izmišljeni) lokal navodno je od strane vlasti bio prinuđen da promeni ime i uvredio je diplomate.
Mediji širom sveta preneli su ovu zanimljivu vest, svaki iz svoje perspektive.
Na žalost, samo mali broj njih se potrudio da proveri da li je vest zaista tačna.
Svega nekoliko dana kasnije Mirror Be92 postavio je na sajt drugu izmišljotinu, o beogradskom limaru koji se bavi unosnim poslom izrade lažnih hrvatskih registarskih tablica -- za Srbe koji planiraju godišnji odmor u susednoj državi.
Bosanski, hrvatski i slovenački mediji preneli su vest, koja je postakla zakonodavce da pozovu na proizvodnju sigurnijih registarskih tablica koje neće moći lako da se krivotvore.
U intervjuima za Vreme i TV B92, ljudi sa bloga Ilegalni poslastičari koji stoje iza ove obmane rekli su da su samo pokušali da ukažu na jednu stvar: svaki medij, koliko god ugledan i ozbiljan bio, preneće skoro svaku informaciju ako mu deluje dovoljno zanimljivo i provokativno.
Iako je priča o «Kafeu Osama» bila beznačajna, pokazala je snagu medija da utiču na percepciju o ozbiljnijim stvarima, tvrde oni.
Sa imaginarnih vesti okrećemo se «televiziji realnosti».
Druga vruća tema ove nedelje u srpskom blog prostoru bio je «Veliki Brat», lokalna verzija svetski popularnog šoua «Big Brother».
«Veli Brat je okupirao Srbiju», piše lonelyrider.
«Radi se o običnom eksperimentu iz psihologije -- zatvorite 13 osoba na tri meseca, naterate ih da žive zajedno i da se vole i mrze!
Kada u zoološkom vrtu vidite majmune i oni se isto ponašaju, ali ne vidim da u tome uživaju!»
Armagedon je iziritiran..
«Veliki Brat nas uči da budemo voajeri i egzibicionisti -- ljudi kojima ništa nije sveto -- i da za novac prodamo sve… to je sociološko-psihološka pornografija», prigovara on.
«Hajde Veliki Brate pokaži nam šta još znaš.
Hoćemo da spoznamo taj naš mazohizam, hoćemo da ga gledamo, da se smejemo koliko nisko možemo pasti i kako možemo da puzimo, koliko se jeftino prodajemo i kako pokazujemo svoje slabosti.
Aplaudiraćemo svakoj tvojoj volji, jer ti nas plaćaš, a onda se poigravaš našim glavama, ali mi se ne žalimo jer smo zombiji koji su prodali svoju dušu za 100.000 evra».
Vodeći sveštenik srpske pravoslavne crkve poziva Karadžića da se preda
Vodeći član Srpske pravoslavne crkve pozvao je begunca Radovana Karadžića da se preda Međunarodnom sudu za ratne zločine u Hagu.
(Tajms, Radio B92 - 26/08/05; Bezbednosni pregled SEE, Rojters, Beta - 25/08/05)
«Kada bih morao Radovanu Karadžiću da postavim jedno pitanje ono bi glasilo ‘da li želiš da nastaviš život u rupi kao gonjena životinja, ili bi bilo bolje otići u Hag’», rekao je Amfilohije Radović, vodeći član Srpske pravoslavne crkve. [Arhivski snimak]
Vodeći član Srpske pravoslavne crkve (SPC) pozvao je begunca Radovana Karadžića da se preda Međunarodnom krivičnom sudu za bivšu Jugoslaviju (MKSJ).
«Kada bih morao Radovanu Karadžiću da postavim jedno pitanje ono bi glasilo ‘da li želiš da nastaviš život u rupi kao gonjena životinja, ili bi bilo bolje otići u Hag’», rekao je Amfilohije Radović, mitropolit crnogorsko-primorski, u intervjuu Tajmsu u četvrtak (25. avgusta).
«To je njegova lična odluka i kao što ja ne bih želeo da neko meni nameće svoju volju, ne bih voleo isto to da radim njemu», izjavio je Amfilohije, koji se smatra Karadžićevim duhovnim ocem, prenosi Tajms.
«Ali ja očekujem od njega da donese tu odluku -- baš kao što je preuzeo odgovornost da predvodi Srbe u Bosni.
Očekujem da će učiniti pravu stvar, da će preuzeti takvu odgovornost na sebe.»
MKSJ je pre deset godina podigao optužnicu protiv bivšeg lidera bosanskih Srba tereteći ga po više tačaka za ratne zločine zbog njegove uloge u sukobu u Bosni i Hercegovini (BiH) od 1992. do 1995.
On se takođe suočava sa dve tačke koje ga terete za genocid u vezi sa 43-mesečnom opsadom Sarajeva i masakrom u Srebrenici 1995. godine.
Karadžić je u bekstvu već više od osam godina i mnogi smatraju da se krije u istočnim delovima BiH ili u Crnoj Gori.
Krajem jula Karadžićeva supruga je uputila neočekivani javni apel.
«Molim te svim srcem i dušom da se predaš», rekla je Ljiljana Zelen-Karadžić u intervjuu za AP Televiziju 28. jula.
«To će za nas biti žrtvovanje, za dobro tvoje porodice.»
Ukazujući na ogroman pritisak koji je Karadžićev status begunca doneo njegovoj porodici, Amfilohije je rekao Tajmsu da bi njegov izbor, ako bi se našao u takvoj situaciji, bio da se preda.
«Ne mogu da kažem šta on treba da uradi, ali mogu reći šta bih ja uradio.
Ja bih otišao u Hag», dodao je on.
Opisan kao pristalica i prisan prijatelj Karadžićeve porodice, mitropolit je porekao tvrdnje da skriva optuženika MKSJ-a na crkvenoj imovini u Crnoj Gori, ističući da nije video Karadžića od 1995. godine.
On je rekao da je sličan savet dao i drugim srpskim komandantima koji su se nedavno predali MKSJ-u.
Mitropolitova izjava dolazi nakon što je crnogorski nezavisni nedeljnik Monitor u četvrtak objavio izveštaj u kojem se ukazuje da bi Karadžić mogao da se preda već u septembru, uoči planiranog početka pregovora Srbije i Crne Gore i EU o Sporazumu o stabilizaciji i pridruživanju početkom oktobra.
Pozivajući se na izvore bliske vlastima, Monitor navodi da su se razgovori o Karadžićevoj predaji nedavno intenzivirali i da se njegov transfer u MKSJ priprema u saradnji sa srpskim bezbednosnim službama
Predaja svih osumnjičenika za ratne zločine MKSJ-u je glavni uslov koji Srbija i Crna Gora i druge bivše jugoslovenske republike koje su bile umešane u sukobe na Balkanu devedesetih godina moraju ispuniti da bi mogle da pristupe strukturama EU i NATO-a.
Za rešavanje spora oko imena potrebni saradnja i dijalog, kaže lider Nove Demokratije
Nova Demokratija, stranka koju je prošlog meseca osnovao bivši makedonski ministar zdravlja Imer Selmani, postala je partija "konstruktivne opozicije"
Goran Trajkov za Southeast European Times iz Skoplja – 13/10/08
Imer Selmani, predsednik Nove Demokratije. [Getty Images]
Southeast European Times: Nova Demokratija je nova politička stranka na makedonskoj političkoj sceni.
Promovišući stranku rekli ste da podržavate brzu integraciju u EU i NATO.
Da li mislite da zbog spora oko imena sa Grčkom treba ostati izvan NATO i EU?
Imer Selmani: Stav Nove Demokratije je jasan.
Smatramo da su pitanje identiteta i spor oko imena dve različite stvari.
U Makedoniji, između 90 odsto i 100 odsto stanovništva želi ulazak u NATO i EU.
Mislim da je rešenje da političke elite pronađu kompromis sa Grčkom bez zadiranja u integritet ili identitet Makedonaca, etničkih Makedonaca.
Rešenje neće doći samo od sebe, mora se tragati za njim, mora se pregovarati.
U toj konotaciji, mislim da je prvi put u poslednjih deset godina, ovo pitanje postalo veoma ozbiljno.
SETimes: Stav Makedonije i premijera Nikole Gruevskog o sporu oko imena sa Grčkom dobro je poznat.
Kakav je stav vaše partije?
Da li podržavate stav vlade po tom pitanju?
Selmani: Vlada ima jasan stav da svako prihvatljivo rešenje u budućnosti mora da prođe referendum, tako da dobije široku podršku građana.
Ne mogu da kažem da je to jednostavno pitanje koje bi neko mogao da sedne i lako reši.
To je komplikovan proces za koji je potreban konsenzus među političkim strankama u Makedoniji.
Još uvek ne vidim kompromis.
To znači da nam je potrebno više saradnje i dijaloga da budemo spremniji, ne samo da predložimo rešenje, već i da prihvatimo rešenje koje naši građani prihvataju.
SETimes: Nedavno se mnogo nagađalo u makedonskim medijima u vezi sa priznavanjem Kosova.
Vlada kaže da eventualno priznanje zavisi od državnih interesa, dok albanske političke stranke kažu da odbacuju "ucenu".
Da li bi Makedonija trebalo da prizna Kosovo i ako da, zašto?
Stranka predstavlja još jednu opciju za Albance u Makedoniji, kaže Selmani. [Getty Images]
Selmani: Takav stav vlade nije ništa novo.
Ja identifikujem državne interese sa demarkacijom granice između Makedonije i Kosova i smatram da je to pitanje rešeno na najbolji mogući način.
Svi su očekivali neke sporove ili probleme, ali je demarkacija veoma brzo završena, čisto i elegantno, na obostrano zadovoljstvo.
Mislim da nije dobro ostavljati prostor za nagađanja, a to će biti slučaj ako Makedonija nastavi da okleva sa priznavanjem Kosova bez ikakvog objašnjenja.
Moje mišljenje je da ne bismo trebali da čekamo sa priznavanjem Kosova, osim ako ne postoji nešto što građani ne znaju.
Ako ne znaju, to bi trebalo objasniti na transparentan način.
SETimes: U članstvu Nove Demokratije su i neki bivši zvaničnici Demokratske partije Albanaca (DPA).
Rekli ste da ste napustili DPA zato što u stranci nije bilo demokratske klime.
Vođa DPA Menduh Tači kaže da je Nova Demokratija projekat Gruevskog čiji je cilj eliminacija albanskih političkih stranaka.
Kako odgovarate na te optužbe?
Selmani: Nova Demorkatija nije ni Tačijev projekat, ni projekat Gruevskog i njegove VMRO-DPMNE.
Nova Demokratija je projekat koji zadovoljava potrebe Albanaca za političkom alternativom postojećim vrednostima. Stranka je rešenje mnogih pitanja, ne samo za Albance u Makedoniji, već i za druge zajednice koje žive u ovoj zemlji.
Nova Demokratija je stranka koja je u ovom trenutku potrebna.
DPA i Albanski savez za integraciju (ASI) su godinama na istom putu, što je izazivalo sukobe unutar albanske zajednice ili sukobe između Albanaca i drugih zajednica. To je stranka onih koji nisu dobili šansu u postojećim partijama - intelektualaca, profesora, poslovnih ljudi, studenata i običnih građana koji se nisu identifikovali sa DPA ili ASI.
SETimes: Kakav je stav Nove Demokratije u vezi sa četiri predmeta iz Haga koja se vraćaju u Makedoniju?
Selmani: U potpunosti poštujemo Ohridski sporazum.
Mislim da nije u duhu Ohridskog sporazuma da se otvaraju slučajevi na osnovu kojih bi, u domino efektu, mnogi drugi slučajevi iz prošlosti mogli da se na sličan način aktuelizuju.
Svako otvaranje starih rana iz sukoba 2001. godine nije produktivno za međunacionalne odnose u Makedoniji.
Mislim da ni NATO ni EU ne žele u svom okviru regione u kojima vladaju sukobi.
I jedni i drugi iznad svega žele stabilnost i svaki primer neprijateljskih susednih odnosa mogao bi da bude prepreka našoj integraciji u NATO i EU.
Uhapšena još četiri lica osumnjičena za ubistvo policajaca na Kosovu
Četiri lica osumnjičena za prošlomesečno ubistvo dva pripadnika UNMIK policije uhapšena su nakon policijske potere.
Time se broj uhapšenih u vezi sa ovim slučajem popeo na sedam.
(Informativni centar UN-a, Rojters, UPI, KosovoNews - 08/04/04; Elektronski Telegraf - 28/03/04; Institut za izveštavanje o ratu i miru - 26/03/04; Informativni centar UN-a, BBC, Blumberg - 24/03/04)
UNMIK policija saopštila je u četvrtak (8. aprila) da su uhapšena još četiri lokalna Albanca u vezi sa ubistvom policajca iz Gane i njegovog kolege kosovskog Albanca 23. marta.
Osumnjičeni su uhapšeni u sredu u Kosovu Polju, posle policijske potere u kojoj je jedno osumnjičeno lice ranjeno, rekao je portparol UNMIK policije Neraj Sing, a prenosi novinska agencija Rojters.
Sa ovim poslednjim hapšenjima broj osumnjičenih za ubistva koji se nalaze u pritvoru popeo se na sedam.
Kako se izveštava, svi uhapšeni su kosovski Albanci.
Među licima uhapšenim u sredu je i bivši pripadnik Kosovske policijske službe koji je prošle godine dao otkaz, rekao je Sing.
Dvojica ubijenih policajaca bila su napadnuta iz zasede tokom obavljanja rutinskog posla u blizini grada Podujevo, nedaleko od Prištine.
Napadači su pobegli sa mesta ubistva, otevsi dva vozila koja su prolazila, nakon što je policija uzvratila vatru i uputila pojačanje u tu oblast radi potere za počiniocima.
Policija je tom prilikom ranila jednog osumnjičenog.
Nešto kasnije, tokom pretrage u obližnjem selu pronađeno je telo čoveka sa fatalnim prostrelnim ranama i dva kalasnjikova.
«Neka smrt ovih policajaca bude otrežnjenje za ljude na celom Kosovu», izjavio je posle incidenta komesar UNMIK policije Štefan Feler.
«Svako od nas mora da odigra svoju ulogu u iskorenjavanju nasilja otkrivanjem identiteta počinilaca policiji i pomažući da se oni izvedu pred lice pravde».
Izražavajući šokiranost i nevericu, generalni sekretar UN-a Kofi Anan osudio je ubistvo dvojice policajaca, ukazujući da je to «neoprostivo».
«Nedavno nasilje i nestabilnost na Kosovu ne mogu biti tolerisani», navodi se u Ananovom saopštenju od 24. marta.
Ubistva su se dogodila šest dana nakon najgore eskalacije etničkog nasilja na Kosovu od 1999. godine.
U dvodnevnim obračunima život je izgubilo devetnaest ljudi, a 3.600 Srba je primorano da napusti svoje domove.
Na konferenciji za novinare u sredu, Sing je rekao da je do sada uhapšeno oko 180 lica u vezi sa neredima.
«Sve te osobe su ispitane i sada se protiv njih vodi istraga za veliki broj krivičnih dela, uključujući ubistvo i pokušaj ubistva, ometanje mira i javnog reda, podmetanje požara, krađu iz napuštenih srpskih kuća, pokušaj krađe, pljačku, huliganstvo i izazivanje opšte opasnosti», rekao je on, dodajući da su slučajevi u različitim fazama istrage.
Težeći da uguši nasilje što je pre moguće, NATO je odmah uputio pojačanje od 2.000 vojnika stacioniranih u Bosni i Hercegovini, od kojih bi neki, kako se očekuje, trebalo uskoro da se vrate u svoje baze s obzirom da se situacija na Kosovu u međuvremenu poboljšala.
Inače, ministar odbrane Srbije i Crne Gore Boris Tadić izjavio je tokom posete Rumuniji u četvrtak da bi potencijalni prijem njegove zemlje u program NATO-a Partnerstvo za mir mogao da ima stabilizujući efekat na situaciju na Kosovu.
«NATO je ključni vojni savez bez kojeg problem Kosova neće biti rešen», rekao je Tadić.
Zoran Dragišić o bezbednosnim pretnjama u Srbiji i na Kosovu
Ugledni stručnjak za bezbednost iz Beograda kaže da nije vreme za povlačenje međunarodnih snaga sa Kosova.
Srpski stručnjak za bezbednost Zoran Dragišić [Nikola Barbutov/SETimes]
Savetnik srpskog pregovaračkog tima na predstojećim razgovorima sa Prištinom Zoran Dragišić je profesor na beogradskom Fakultetu za bezbednost.
Ujedno je i direktor programa na Međunarodnom institutu za bezbednost, nevladinoj organizaciji u kojoj rade međunarodni stručnjaci za bezbednost i odbranu.
U intervjuu za SETimes na razne teme Dragišić je izrazio zabrinutost za potencijalno pogoršanje bezbednosti na Kosovu i moguće nasilje nad Srbima na severu.
SETimes: Kako vidite bezbednosnu situaciju na Kosovu?
Postoji li bezbednosni rizik za Srbiju i region?
Zoran Dragišic: U ovom trenutku bezbednosna situacija na Kosovu nije loša.
Međutim, politička situacija je teška i komplikovana, pa bi nasilje moglo da izbije u svakom trenutku.
Posle izveštaja specijalnog izvestioca Saveta Evrope Dika Martija o trgovini organima kosovskih Srba postoji opasnost od ponovnog buđenja albanskog patriotizma.
Očekujem ozbiljne probleme, Marti je dirnuo u osinje gnezdo.
U grupi koja vodi trgovinu ljudskim organima su ozbiljni i teški kriminalci i ako se krene na njih, a sve ukazuje na to da hoće, ponovo će se probuditi patriotizam.
Već se čuju glasovi koji kažu da je napad na Hašima Tačija napad na sve Albance.
Plašim se scenarija koji je već najavljen na Kosovu, tzv. „Kosovske oluje“, odnosno masovnog napada na Srbe na severnom Kosovu i potpunog etničkog čišćenja.
EULEX je odobrio maksimalni broj od 1950 međunarodni policajaca, sudija, tužilaca i carinika i oko 1200 lokalnog osoblja. [Rojters]
Taj scenario, koji nije tako neverovatan, ozbiljno bi destabilizovao Srbiju.
Kosovo je veliki bezbednosni rizik zbog fizičke ugroženosti lokalnih Srba i potencijalnog terorizma, imajući u vidu sve češće pominjanje radikalnih islamističih vehabijskih pokreta na Kosovu.
Na drugoj strani, Kosovom manipulišu politički ekstremisti u Beogradu koji, zbog nedostatka političkih ideja, to rade da bi produžili sopstveni politički život.
SETimes: Pregovori Beograda i Prištine su na vidiku i vi ste jedan od savetnika i stratega srpskog pregovaračkog tima.
Da li ti razgovori mogu da smire postojeće tenzije i poboljšaju bezbednost na Kosovu?
Dragišić: Nadam se da će pregovori uspeti da ublaže tenzije.
Pristup Srbije je dobar i konstruktivan; više nije rigidan i bavi se pitanjima svakodnevnog života.
Situacija može da se smiri.
SETimes: Da li je Kosovo spremno za potpuni odlazak međunarodnih snaga?
Kakav bi to imalo uticaj na bezbednosnu situaciju?
Dragišic: Nisam siguran da će u neko dogledno vreme steći uslovi za potpuno povlačenje međunarodnih snaga sa Kosova, iako je njihov broj proteklih nekoliko godina primetno smanjen.
Nije bilo ozbiljnije eskalacije nasilja od marta 2004.
Međutim, političke okolnosti su takve da nasilje može da izbije u svakom trenutku.
EULEKS i Kosovska policija ne mogu same da spreče nasilje.
Potrebno je držati još vojnika u pripravnosti u Makedoniji i BiH, za svaki slučaj.
SETimes: Da li bi Srbija trebalo da uđe u NATO?
Dragišic: Mislim da Beograd vodi glupu politiku napuštanja evroatlantskih integracija.
Da je Srbija vodila pametniju politiku, bila bi do sada članica NATO, što bi znatno ojačalo našu poziciju.
Imamo potpuno suludu politiku, koju ne razumem i koju su neki pokušali da nazovu vojnom neutralnošću, ali ona to nije.
Nije dovoljno samo reći da ste vojno neutralni.
Srbija ima potpuno dezorijentisanu bezbednosnu politiku, što je jedan od razloga zbog kog je naša pozicija na Kosovu loša.
Okruženi smo zemljama članicama NATO, koje su jedna velika vojna, politička i bezbednosna alijansa kojoj je potreban neprijatelj, a mi se nameštamo da budemo taj idealan neprijatelj.
„Da je Srbija vodila pametniju politiku, bila bi do sada članica NATO, što bi znatno ojačalo našu poziciju“, kaže Dragišić. [Rojters]
Evroatlantske integracije su jedina pametna odluka, ako se ima u vidu naš geografski položaj.
To je jedina opcija koja i nama i regionu nudi dugoročnu stabilnost, opcija koja nudi rešenje za ekonomske, bezbednosne i političke probleme.
To, međutim, ne odgovara snažnim kriminalnim lobijima, pošto pristupanje NATO i EU podrazumeva uređivanje države prema nekim principima, što znači da stvari više ne mogu da funkcionišu kao što je to slučaj danas.
SETimes: Da li Srbija ima bezbednosne probleme sa svojim susedima u regionu?
Dragišic: Srbija nema značajnijih problema sa svojim susedima.
Jedini potencijalni problem mogao bi da proistekne iz odnosa sa BiH, izmena Dejtonskog sporazuma i ustavnog preuređenja BiH, koje predstoji.
Bosna će ili postati normalna zemlja ili će se raspasti.
Za Srbiju bi bilo veoma dobro da, umesto što odbacuje mogućnost bilo kakvih promena Dejtonskog sporazuma, odluči kakve promene smatra prihvatljivim.
Promena u smislu federalizacije BiH, na osnovu kojih bi Republika Srpska ostala federalna jedinica, prihvatljiva je za Srbiju i Srbe.
Na taj način bi bio očuvan ustavni karakter srpskog naroda u BiH.
Tvrdoglavo odbijanje Srbije da prihvati izmene Dejtonskog sporazuma na kraju će nas staviti u poziciju u kojoj će nam te promene nametnuti po principu „uzmi ili ostavi“.
Onda ćemo da kukamo, pozivamo se na međunarodno pravo i čekamo na podršku Rusije.
I na kraju će nam biti kao i u sličnim situacijama u prošlosti.
SETimes: Da li strahujete od tenzija koje se već naziru u Sandžaku, delu Srbije sa većinski muslimanskim stanovništvom?
Da li Srbija, kako to tvrdi vođa muftija Islamske zajednice u Srbiji Muamer Zukorlić, krši prava Bošnjaka?
Dragišic: Muftija Zukorlić ima najjači politički uticaj u Sandžaku i zahvaljujući nekim glupim potezima Beograda sve češće mu se pruža prilika da postigne političke poene.
Zbog tih poteza muftiji Zukorliću se pridaje mnogo veći značaj nego što bi inače imao.
Ne može se govoriti o bilo kakvom kršenju ljudskih prava u Sandžaku, sve se može reći za Srbiju, ali njene manjinske zajednice nisu diskriminisane.
Sandžak je siromašna i veoma nerazvijena oblast, u kojoj bi, po meni, mogli da izbiju socijalni nemiri kao potencijalna bezbednosna pretnja.
SETimes: Šta je, po vašem mišljenju, najveći bezbednosni problem u Srbiji?
Dragišic: Organizovani kriminal, pretnja demokratskom poretku. Zagadio je politiku i medije.
Preti da potpuno ubije institucije u Srbiji.
Pokušaji da se kontrolišu državne institucije prljavim novcem su najopasniji oblik korupcije.
Siromaštvo i generalno loša ekonomska situacija su potencijalna pretnja društvenoj stabilnosti u Srbiji. [Rojters]
Organizovani kriminal je u svakoj pori društva, ali najviše u politici i ekonomiji.
Bojim se da bi, ukoliko se nešto ne uradi po tom pitanju, Srbija mogla da zapadne u novi oblik totalitarizma, koji će biti posledica organizovanog kriminala, a ne neke velike ideologije, kao što je bio slučaj u prošlosti.
Iza svog nasilja kojeg smo nedavno bili svedoci na ulicama Beograda stoji organizovani kriminal.
Rešenje je u radikalnoj reformi političkog sistema i izbornog zakona, koji bi omogućio poslanicima u parlamentu da budu istinski predstavnici naroda, a ne ispostave lidera njihovih stranaka.
Ako nemate jake institucije i mehanizme kontrole, organizovani kriminal će ih pojesti.
SETimes: U kojoj meri je ekonomska situacija pretnja po bezbednost?
Dragišić: Siromaštvo je velika bezbednosna pretnja.
Nizak standard, mala kupovna moć i visoka nezaposlenost su plodno tle za razvoj svakojakih socijalno devijantnih ponašanja.
Siromaštvo je za društvo ono što je za ljudsko telo oslabljeni imuni sistem.
Za siromašne ljudi se „lepi“ sve: bolest, kriminal, korupcija i ekstremizam.
Siromašni su daleko podložniji manipulaciji i cena svega pada, pa se tako mogu nelegitimno kontrolisati društvena zbivanja sa daleko manje novca.
Siromaštvo i nezaposlenost, koja je već premašila milion ljudi, predstavljaju veoma ozbiljne bezbednosne pretnje.
SETimes: Da li Srbiji prete socijalni nemiri?
Dragišic: Socijalni nemiri se već neko vreme očekuju i najavljuju u Srbiji, ali do sada do njih nije došlo.
Na žalost, niko se u Srbiji ne buni i to je veoma opasno.
Bilo bi bolje kada bi ustali i demonstrirali zbog loše ekonomske situacije, napravili pritisak na vladu i oborili je, kao i drugde u svetu.
Kada se jednom nagomilaju, problemi eksplodiraju i dovode do katastrofe.
To nezadovoljstvo će se lako pretvoriti u radikalni nacionalizam i slične besmislice.
Srušili smo Miloševića, ali nismo postavili neka osnovna pitanja i izvršili neophodnu transformaciju i promene.
Nismo još iscrpli sve mogućnosti za rešavanje socijalnih problema bez nasilja, ali ako se nešto u skorije vreme ne preduzme, bojim se da bi moglo da bude prekasno.
Pregled poslovnih vesti
Pregled poslovnih i ekonomskih vesti sa Balkana od 24. oktobra.
(Razni izvori -- 10/24/03 - 10/31/03)
Pregled poslovnih i ekonomskih vesti sa Balkana od 24. oktobra:
Rumunska firma ARO objavila je 30. oktobra planove o proizvodnji sportsko-terenskog vozila za prodaju na američkom tržištu.
Kamion će imati pogon na sva četiri točka, Fordov motor od četiri hiljade kubika i blatobran.
U salonima u Americi pojaviće se u martu 2004. godine.
Prema državnoj statistici, industrijska proizvodnja u Hrvatskoj zabeležila je povećanje od 3,8 odsto u trećem kvartalu ove godine, u odnosu na isti period 2002.
U poređenju sa drugim kvartalom ove godine, industrijska proizvodnja porasla je za jedan procenat.
Britansko-indijska kompanija LNM grupa kupila je dve problematične čeličane u Rumuniji. LNM je platila 900 hiljada evra za 81 pošto deonica čeličane Siderurgika Hunedoara i 5,1 miliona za 70 pošto Petrotub Roman.
Kupac se takođe obavezao da uloži 41 milion evra dodatnih investicija u dve čeličane i da preuzme deo njihovog duga.
Bugarsko ministarstvo finansija obelodanilo je planove o izdavanju lokalnih obveznica u vrednosti od 10,2 miliona evra sa rokom dospeća od 15 godina i sestoprocentnim kuponom.
Ta opcija biće ponuđena početkom novembra da bi se testirala lokalna potražnja za dugoročnim kreditnim instrumentima.
Turska i Svetska banka postigle su sporazum o Strategiji pomoći od 4,5 milijardi dolara za 2004. i 2006. godinu.
Prema tom sporazumu, Turska je dužna da do kraja ove godine ispuni uslove Svetske banke.
Izvršni odbor banke sastaće se sredinom novembra da bi potvrdio taj sporazum.
Holandski ambasador u Makedoniji Johan Volfs saopštio je da je vlada Holandije odobrila zajam od 17 miliona evra za podršku platnom bilansu.
Ta sredstva deo su paketa pomoći Makedoniji.
Grčka federacija sindikata javnog sektora, ADEDI, saopštila je da će organizovati 24-časovni generalni štrajk 4. novembra.
Ta organizacija protestuje protiv vladine politike prihoda, reformi sistema socijalne sigurnosti i privatizacije državnih preduzeća.
EK dala povoljno mišljenje o prijemu Hrvatske u EU 2013. godine
Evropska komisija pohvalila je u sredu Hrvatsku zbog napretka koji je zemlja postigla u ispunjavanju kriterijuma za prijem u EU, ali je rekla da određena polja zahtevaju dodatnu pažnju.
(EurAktiv – 13.10.2011; Evropska komisija, Euobzerver, RFE/RL, Sofija eho – 12.10.2011)
„Preostale obaveze treba ispuniti pre prijema“, navodi se u izveštaju Evropske komisije od srede (12. oktobra). [Rojters]
Hrvatska je postigla dobar ukupan napredak na svim poljima u procesu pridruživanja u proteklih 12 meseci, konstatovala je Evropska komisija (EK) u izveštaju objavljenom u sredu (12. oktobra), iznoseći takođe povoljno mišljenje o planiranom prijemu zemlje u EU 2013. godine.
Pohvalivši Hrvatsku za napredak postignut na polju pravosuđa i osnovnih prava -- a posebno na području pravde, slobode i bezbednosti -- Komisija je pozvala Zagreb da se fokusira na ispunjavanje svih drugih obaveza koje je preuzeo tokom razgovora sa Briselom.
„Preostale obaveze trebalo bi da se ispune pre pridruživanja“, navodi se u godišnjem izveštaju EK o napretku. „Komisija će pažljivo nadzirati napredak Hrvatske na svim poljima do datuma pridruživanja.“
Hrvatska je počela pregovore o pridruživanju sa EU u oktobru 2005. godine.
Posle završetka razgovora 30. juna ove godine, Brisel je odredio 1. jul 2013. godine kao privremeni datum za prijem zemlje u Uniju, u svojstvu njenog 28. člana.
Očekuje se da će sporazum biti zvanično potpisan 19. decembra.
„Moram da kažem da ne osećam bilo kakvu posebnu euforiju zbog ovog novog izveštaja.
To je samo jedan od mnogih.
Imali smo toliko zahteva od EU da moram da kažem da zaista vise ne pratim puno te vesti“, kaže studentkinja ekonomije Ivana Ljubičić.
Stanovnica Zagreba Maja Antić izjavila je za SETimes da se nada da je sada sav posao sa EU završen i da „ćemo potpisati sve sporazume i onda se pridružiti i imati jednaka prava kao građani drugih zemalja EU kada su u pitanju putovanja i mogućnosti za studiranje“.
Kuvar Mato Tokić kaže da mu se sviđaju zaključci iz izveštaja. „Ovo pokazuje da smo dobro obavili svoj posao i da smo spremni da pristupimo“, rekao je on za SETimes.
Komesar za proširenje EU Štefan File u sredu je izrazio nadu da će Evropski parlament na vreme dati svoj pristanak kako bi omogućio da se sve odvija po planu.
Predstavljajući paket proširenja bloka za 2011. godinu, u kojem se nalaze izveštaj o napretku Hrvatske i izveštaji o drugim kandidatima za EU i potencijalnim kandidatima, komesar je naglasio Hrvatsku kao „najbolji primer“ kredibiliteta politike proširenja koju vodi Brisel.
„Naša politika je pouzdana, jer zemlje ostvaruju svoje reforme, a EU ostvaruje svoje obaveze jednom kada se uslovi ispune“, ukazao je File.
„Demokratija funkcioniše.
Osnovna prava se poštuju.
Ekonomija je odolela finansijskoj krizi“, dodao je File. „I Hrvatska će biti spremna da prihvati prava i obaveze članstva od dana prijema.“
Ali, dok se to ne desi, ovoj balkanskoj zemlji, koja će postati druga bivša jugoslovenska republika koja ulazi u Uniju, posle prijema Slovenije 2004. godine, predstoji još posla.
„Hrvatska se obavezala da će nastaviti da garantuje održive rezultate, posebno na polju pravosudnih i administrativnih reformi, borbe protiv korupcije, prava manjina, povratka izbeglica i pitanja ratnih zločina“, navela je EK.
Ovom izveštaju doprinela je dopisnica SETimesa Nataša Radić.
Crna Gora zadovoljna izveštajem EK o napretku
Napredak na svim poljima obuhvaćenim izveštajem pozdravili su i vlada i opozicija.
Nedjeljko Rudović za Southeast European Times iz Podgorice – 14.10.2011.
EK: Crna Gora će početi pregovore o članstvu u EU. [Rojters]
Evropska komisija (EK) preporučila je u svom izveštaju o napretku u sredu (12. oktobra) da Crna Gora otvori pregovore za članstvo u EU, rekavši da je zemlja postigla zadovoljavajući napredak političkih i institucionalnih reformi.
EK je konstatovala napredak na svim poljima, što je navelo komesara za proširenje EU Štefana Filea da saopšti da nijedna zemlja članica EU ne bi izbegla da odobri početak pregovora sa Crnom Gorom.
Crnogorska vlada i celokupna opozicija zemlje pozdravili su preporuku EK.
„Ovo je veliki korak ka kolektivnom i jedinstvenom jačanju klime za reforme.
Inicijalno su je stvorile vladajuće strukture da bi učvrstile svoju vlast nasuprot konzervativnoj i nacionalističkoj opoziciji, ali je postala glavno sredstvo za dalju demokratizaciju i borbu protiv organizovanog kriminala i korupcije“, rekao je predsednik Evropskog pokreta Momčilo Radulović.
Odluka EK biće konačna ako je potvrde lideri 27 zemalja članica EU u decembru.
Nakon završetka pregovora Hrvatske sa EU, Crna Gora će biti jedina balkanska zemlja u konačnoj, ali najzahtevnijoj fazi pridruživanja EU.
Prema analitičarima, takav status podstaći će unutrašnje reforme, navodeći vladu da se uhvati u koštac sa pitanjima sa kojima bi inače mogla da okleva.
Oklevanje se pre svega odnosi na vladavinu zakona, nezavisnost pravosuđa i borbu protiv korupcije i organizovanog kriminala.
Mada preduzete reforme jačaju rezultate na tim područjima, Crna Gora mora da nastavi da ostvaruje napredak, između ostalog u jačanju administrativnih kapaciteta i državnog revizorstva, kao i na polju slobode medija.
EK je pozvala parlament da bolje nadzire rad vlade, posebno putem čestog ispitivanja ministara, kako bi se omogućilo opoziciji da inicira takve rasprave.
Radulović je objasnio da proces pregovora sa EU takođe pruža više prostora za intervencije iz inostranstva da bi se rešile nepravilnosti u crnogorskom sistemu vlasti.
„To će otvoriti dodatan prostor za demokratski i reformski pritisak i od EU i od zemalja članica EU na vladajuće strukture i institucije u Crnoj Gori da nastave sa dodatnim naporima“, rekao je Radulović za SETimes.
On tvrdi da će se oni koji remete taj proces institucionalne i demokratske konsolidacije suočiti sa snažnim unutrašnjim pritiskom opšte javnosti i eksperta, kao i raznih evropskih i drugih međunarodnih faktora.
File je objasnio da će EU usvojiti novi pristup u pregovorima sa Crnom Gorom.
Sa njom će se prvo pregovarati o Poglavlju 23, koje se odnosi na vladavinu zakona, nezavisnost pravosuđa, slobodu govora i vidljive rezultate u borbi protiv kriminala i korupcije.
To poglavlje će biti prvo na dnevnom redu, a poslednje će biti zatvoreno.
„Preporuka EK za Crnu Goru o datumu pregovora vrlo je pozitivna za dalji proces demokratizacije i evropeizacije zemlje“, rekla je predstavnica Centra za građansko obrazovanje Daliborka Uljarević za SETimes.
Uljarević je objasnila da je pristup Brisela pregovorima -- uslovljen napretkom i konkretnim rezultatima -- veoma koristan.
„Sve to će dovesti do intenzivne komunikacije sa Briselom, ali će takođe ograničiti manipulacije. ... EU će pažljivo nadzirati našu vladu, koja će imati obavezu da ostvaruje konkretnije i vidljivije rezultate, zato što će unutrašnji pritisak u pogledu reformi biti potpomognut pritiskom EU.“
Međutim, nisu svi pozdravili izveštaj EK.
Član Nacionalnog saveta za evropsku integraciju Boris Raonić rekao je da preporuka nije razlog za euforiju.
„Jačanje administrativnih kapaciteta neće biti lako“, rekao je Raonić za SETimes.
Srbija se suočava sa dvostrukim bezbednosnim rizikom
Bezbednosni eksperti i vladini zvaničnici brinu da bi dvostruka kriza -- situacija na severu Kosova i organizovani kriminal -- mogla da izazove nerede.
Bojana Milovanović za Southeast European Times iz Beograda -- 14.10.2011.
Pripadnici KFOR-a obezbeđuju granični prelaz Jarinje između Srbije i Kosova 30. septembra. [Rojters]
Tenzije koje su prerasle u nasilje na graničnom prelazu Jarinje najnoviji su primer zabrinjavajućeg trenda, sa potencijalno daleko širim posledicama.
Srpski ministar odbrane Dragan Šutanovac kaže da bi ono što se događa na granici moglo da destabilizuje ne samo bivšu srpsku pokrajinu, nego i širu okolinu.
„Plašim se da bi, kada je upitanju nasilje na severu Kosova, ono moglo da bude uvod u probleme u širem regionu“, izjavio je Šutanovac nedeljniku Novi sredinom septembra.
Upitan da li će Vojska Srbije zaštititi Srbe, Šutanovac je rekao da je stav Srbije da se za Kosovo bori miroljubivim i diplomatskim sredstvima.
Šef srpske policije Milorad Veljović složio se da tenzije iz proteklih nekoliko meseci predstavljaju potencijalan bezbednosni rizik.
Bez obzira na to, on je rekao za SETimes da je problem Kosova pre svega pitanje koje treba da se rešava kroz diplomatske pregovore.
„Reakcija Kosova ili srpskih policijskih snaga može da bude kontraproduktivna.
Kosovo je politički problem i tako sa njim treba postupati.
Nadam se da će međunarodna zajednica i snage EULEKS-a na Kosovu na odgovarajući način reagovati na to“, dodao je on.
On ukazuje na organizovani kriminal kao na možda značajnije pitanje.
„Organizovani kriminal ne sme da služi kao izgovor za određene političke probleme i za njihovo nerešavanje“, rekao je Veljović, ponavljajući da organizovani kriminal ne poznaje granice i da zato zahteva sveobuhvatnu saradnju na Balkanu.
Marko Milošević, analitičar u Beogradskom centru za bezbednosnu politiku, ne očekuje da Vojska Srbije učestvuje u mogućim nemirima na Kosovu.
„Srpska politika sada ne naginje tome i ne verujem da će vojska ili policija učestvovati u neredima na Kosovu.
Vojska nije intervenisala tokom političkih nemira na severu Kosova 2004. i ne mislim da će to učiniti sada“, rekao je MIlošević za SETimes.
On ističe da, pored bezbednosnog rizika za građane Kosova, dominira drugi, možda značajniji -- organizovani kriminal, uključujući krijumčarenje ljudi i narkotika.
„Ne postoji direktna saradnja između srpske i kosovske policije; sva komunikacija odvija se preko EULEKS-a.
To omogućava kriminalnim grupama da se dobro organizuju i ujedine, bez obzira na nacionalnost.
Nedavno je na Kosovu razbijen lanac krijumčarenja ljudi, a među uhapšenima su bili i Srbi i Albanci“, dodao je Milošević.
Drugi veliki bezbednosni rizik za Srbiju, rekao je on za SETimes, jeste ekonomska situacija.
„Stopa nezaposlenosti koja premašuje 20 odsto potencijalno je ogroman bezbednosni rizik.
Nedavno smo sproveli ispitivanje građana i veliki procenat tvrdi da je spreman da učestvuje u socijalnim nemirima, pa čak i u nasilju“, rekao je on.
Politički zastoj sprečava napredak Albanije
Natezanje između vlade i opozicije narušava izglede zemlje vezane za EU.
Linda Karadaku za Southeast European Times iz Tirane -- 14.10.2011.
Komesar EU Štefan File kaže da je Albaniji potreban nastavak međustranačkog dijaloga radi napretka ka EU. [Rojters]
U izveštaju EU objavljenom u sredu (12. oktobra) nije preporučen status kandidata za Albaniju.
Zaključeno je da je zemlja postigla ograničen napredak u ispunjavanju političkih kriterijuma za pridruživanje EU.
„Važne reforme vezane za EU ometene su političkim zastojem“, navodi se u izveštaju. „Napredak u rešavanju ključnih prioriteta i drugih izazova identifikovanih u izveštaju bio je neujednačen.“
U izveštaju se ukazuje na oblasti kao što su rad parlamenta, izbori, pravosuđe, antikorupcijska policija, imovinska prava i unapređivanje životnih uslova Roma.
„Albanija treba da uloži znatne i održive napore na svim poljima identifikovanim u prošlogodišnjem mišljenju.“
EK je primetila da su preduzeti koraci za borbu protiv organizovanog kriminala, za unapređivanje tretmana zatvorenika i garantovanje prava dece.
Pored toga, zvaničnici u Briselu su rekli da postoje znakovi da albanski politički lideri traže način da izađu iz svog dugotrajnog zastoja, koji je doveo do bojkota parlamenta i blokirao donošenje zakona.
„Neki pozitivni signali nagoveštavaju da političke stranke žele ponovo da počnu dijalog.
To je hitno potrebno kako bi se ponovo uspostavio i održao nivo saradnje koji bi omogućio napredak na putu ka integraciji u EU“, rekao je komesar EU Štefan File.
Prema rečima političkog komentatora Genca Mloje, zaključci nisu iznenađujući.
I većina i opozicija biće smatrani odgovornim za neuspeh da se pridruže Srbiji i Crnoj Gori u razgovorima o pridruživanju EU, izjavio je on za SETimes.
„Ova epizoda otkriva da Demokratska partija (DP) i Socijalistička partija (SP) ili, preciznije, njihovi lideri Sali Beriša i Edi Rama, nisu ozbiljno shvatili ovu fazu prijema Albanije u članstvo EU i njihova tvrdoglavost nije pokazala bilo kakav znak fleksibilnosti na polju ispunjavanja 12 zahteva koje je iznela EK“, rekao je Mloja.
„Svi drugi politički faktori trebalo bi ponovo da se angažuju da oduzmu Beriši i Rami njihov monopol na albanskoj političkoj sceni“, dodao je on.
Analitičar Zef Preci kaže da izveštaj pokazuje probleme sa kojima se Albanija suočava kada je u pitanju izgradnja institucija slobodne tržišne ekonomije i odlučujuću ulogu unutrašnjih faktora u tom procesu.
„Ovaj izveštaj jasno pokazuje da Albanija ima demokratski deficit“, rekao je Preci za SETimes.
On sugeriše da su i „arogancija desničarske većine na vlasti i blokirajuće pozicije levičarske opozicije“ razlozi koji stoje iza izveštaja EK.
Reagujući na izveštaj, albanski predsednik Bamir Topi rekao je da će nastaviti da podstiče političare da usvoje zaista evropsko ponašanje.
„Ovi politički akteri treba da pronađu način za normalnu političku komunikaciju i odgovarajući institucionalni dijalog, koji nedostaju već neko vreme, što je takođe postao glavni razlog što [zemlja] nije dobila pozitivnu procenu od EU“, rekao je Topi.
Srbija šest godina posle pada Miloševića
Iako je 5. oktobar 2000. doneo kraj autoritarne vladavine Slobodana Miloševića, mnogi Srbi smatraju da se potpuni raskid sa prethodnim režimom, a kamoli iskorenjivanje raširene korupcije i organizovanog kriminala, još nije dogodio.
Davor Konjikušić za Southeast European Times iz Beograda - 11/10/06
Miting pristalica Demokratske opozicije Srbije 29. septembra 2000. godine u Beogradu.
Slobodan Milošević podneo je ostavku pod pritiskom javnosti, čime je počela nova politička era. [Geti Imidžis]
Petog oktobra, Srbija je proslavila važnu godišnjicu – šest godina od masovnih demonstracija u Beogradu koje su obeležile kraj vladavine Slobodana Miloševića.
Tog dana, Demokratska opozicija Srbije (DOS) okupila je više stotina hiljada ljudi pred zgradom Savezne skupštine u Beogradu.
Kasnije je došlo do sukoba sa policijom, građani su provalili u Skupštinu i nacionalnu televiziju, a sledećeg dana je Slobodan Milošević priznao poraz na izborima 24. septembra.
Predsednički kandidat DOS-a Vojislav Koštunica preuzeo je funkciju jugoslovenskog predsednika.
Šest godina kasnije, građani se pitaju: “Šta se promenilo?” Iako je javnost sigurno očekivala više i iako je sa ubistvom jednog od najaktivnijih reformista, Zorana Đinđića, napravljen korak nazad, brojne promene ipak su se dogodile.
Nema više redova za hleb i mleko, benzin se ne prodaje iz plastičnih flaša na ulici, ljudi koriste kreditne kartice, plate u dinarima imaju vrednost, penzije se isplaćuju manje-više redovno i zemlja već šest godina nije pod sankcijama.
Najveća ekonomska poboljšanja dogodila su se u prve tri godine posle pada Miloševića, kažu posmatrači. “Sadašnja vlada samo je nastavila da usvaja, makar i u blago razvodnjenom obliku, propise koje je pripremila prethodna vlada”, kaže bivša ministarka energetike Kori Udovički.
Na taj način je “održana ekonomska stabilnost postignuta ranijih godina”.
Ipak, Srbija se i dalje suočava sa brojnim problemima.
Put prema statusu kandidata za ulazak u EU blokiran je zbog neizručivanja haškog optuženika Ratka Mladića.
Kosovski problem i dalje je otvoreno pitanje.
Građani Srbije retko putuju u inostranstvo, a sada su im potrebne vize ne samo za sve druge evropske zemlje, već i za neke od svojih najbližih suseda – Bugarsku, Mađarsku i Rumuniju.
Većina građana nije zadovoljna brzinom ekonomske tranzicije i svojim životnim standardom.
Sve te probleme naslediće svako ko pobedi na predstojećim izborima, a većina analitičara slaže se da ih je trebalo rešiti mnogo ranije.
Na primer, jedno od predizbornih obećanja DOS-a bilo je usvajanje novog ustava.
Trebalo je šest godina da se to dogodi.
Premijer Zoran Đinđić, ubijen 2003. godine, bio je energični zagovornik reformi. [Geti Imidžis]
“Prihod građana raste stopom od četiri do pet odsto godišnje”, kaže Vladimir Goati, naučni savetnik u Institutu društvenih nauka u Beogradu. “To je pristojna stopa rasta za razvijene zemlje, ali za Srbiju to trenutno nije dovoljno.
Pozitivno je to što se primenjuju evropski standardi, što smo deo međunarodne zajednice i što smo poboljšali odnose sa susedima.
Ti odnosi nisu naročito srdačni, ali ipak postoje.
Dobro je i što nema političkih ubistava.
Međutim, spor i nedosledan raskid sa Miloševićevim režimom je crna rupa demokratske vlade”, kaže on.
Sociolog Žarko Trebješanin smatra da su mnogi građani nezadovoljni zato što ekonomski moćnici bliski bivšem režimu nisu pozvani na odgovornost zbog sumnjivog i često beskrupuloznog načina na koji su stekli svoje bogatstvo. “Građani se osećaju iznevereno zato što su shvatili da ljudi koji su se obogatili zahvaljujući vezama sa Miloševićem nisu kažnjeni.
Zbog toga su razočarani i depresivni.
Građani Srbije ne glasaju zato što smatraju da nije važno ko će pobediti na izborima”, kaže on.
Prema mišljenju bivšeg šefa diplomatije Gorana Svilanovića, demokratske snage u Srbiji uspele su – istina jedva – da se slože o potrebi da Milošević ode, ali tu se taj konsenzus završavao. “Nije bilo konsenzusa o drugim pitanjima, ni o proceni Miloševićeve odgovornosti, niti o budućnosti… Imali smo apsolutni konsenzus za jedan čin i ništa više.
Taj čin smo i obavili”, kaže on.
Na drugoj strani, kaže Svilanović, o jednom pitanju postoji neka vrsta “negativnog konsenzusa”: o političkoj pozadini ubistva Zorana Đinđića. “Oni koji su ispalili metke biće žrtvovani i završiće u zatvoru.
Ništa van toga ne može biti predmet rasprava i niko osim izvršilaca neće biti pozvan na odgovornost”, kaže on.
Predsednik Boris Tadić obeležio je godišnjicu Petog oktobra konferencijom za novinare: “Godina 2007. ima veliki politički značaj za Srbiju”, rekao je Tadić novinarima. “Rešavanjem statusa Kosova i okončanjem saradnje sa Haškim tribunalom, Srbija može da postane zemlja koja je mnogo bliže EU – što znači više investicija i rešavanje najvećeg problema – siromaštva.”
Peti oktobar bio je takođe prilika da se građani Srbije podsete dvoje građana koji su stradali tokom demonstracija, kao i 65 povređenih.
Momčilo Stakić umro je od infarkta, dok je aktivista Demokratske stranke Srbije (DSS) Jasmina Jovanović poginula kada je pala pod kamion. “Pre šest godina krenula je iz Pomoravlja u Beograd sa željom da Srbija bude bolja država”, rekao je ministar policije i potpredsednik DSS Dragan Jočić, koji je položio cveće na njen memorijalni spomenik u ime premijera Vojislava Koštunice.
“Imala je veliku želju da živi u takvoj Srbiji.
Nesreća ju je sprečila.
Na nama je da se svake godine zapitamo šta smo uradili i da li smo doprineli ostvarenju Menkinog sna”, rekao je on.
EK podržava grčki plan štednje
BRISEL, Belgija -- Evropska komisija (EK) podržala je u sredu (3. februara) grčki plan štednje i dala zemlji rok do kraja 2012. da stavi svoj ogromni budžetski deficit pod kontrolu.
Komisija je rekla da bi Grčka trebalo da predstavi prelazni izveštaj o napretku sredinom marta.
Atina je obećala da će do kraja 2012. smanjiti svoj budžetski deficit sa sadašnjih 13 odsto BDP-a na 3 odsto, koliko iznosi gornja granica EU. "Komisija preporučuje ... da Grčka [poveća] efektivnost javne administracije, pojača penzijske i zdravstvene reforme, unapredi funkcionisanje tržišta rada i efektivnost sistema nagodbe o platama", rekla je EK.
Mogućnost smanjenja plata navela je grčke carinske službenike i poreznike da napuste radna mesta u četvrtak.
BBC ističe da se deo plana vlade oslanja na poreznike koji treba da povrate milijarde evra izgubljene zbog utaje poreza.
Biće organizovano još štrajkova protiv mera štednje.
Glavni sindikat GSEE rekao je da će 10. februara organizovati 24-časovni štrajk. (BBC - 04/02/10; ANA-MPA, Rojters, DPA, Dojče Vele - 03/02/10)
Predsednik Srbije poziva Mladića da se preda
Predsednik Srbije Boris Tadić u četvrtak je pozvao odbeglog bosanskog Srbina optuženog za ratne zločine, Ratka Mladića, da se preda tribunalu u Hagu, dodajući da, ako Mladić to uskoro ne učini, vlasti u Beogradu treba da ga uhapse i izruče međunarodnom sudu.
(Blic - 15/07/05; AP, DPA, Radio B92 - 14/07/05)
Srbija mora ispuniti sve svoje međunarodne obaveze da bi se pridružila EU, rekao je predsednik Boris Tadić. [AFP]
Predsednik Srbije Boris Tadić pozvao je u četvrtak (14. jul) Ratka Mladića, ključnog optuženika za ratne zločine koji se nalazi u bekstvu, da se preda Međunarodnom krivičnom sudu za bivšu Jugoslaviju (MKSJ).
Ukoliko bivši vojni komandant bosanskih Srba ne učini to, srpske vlasti «treba da završe posao» hapšenjem i izručenjem Mladića Haškom sudu, dodao je Tadić.
MKSJ je optužio Mladića po više tačaka za zločine protiv čovečnosti i kršenje zakona i običaja rata, zbog njegove navodne umešanosti u ratne zločine počinjene tokom sukoba u Bosni i Hercegovini 1992-1995.
On se takođe suočava sa dve tačke koje ga terete za genocid zbog, pored ostalog, njegove navodne uloge u masakru u Srebrenici 1995. godine.
Mladić, koji je prvobitno optužen 1995. godine zajedno sa bivšim liderom bosanskih Srba Radovanom Karadžićem, nestao je po okončanju rata.
Mnogi veruju da se krije u Srbiji.
Vlada srpskog premijera Vojislava Koštunice obećala je poslednjih meseci da će uhapsiti i izručiti Hagu sve osobe koje traži MKSJ, a koje budu pronađene na teritoriji Srbije i odbiju da se predaju.
Potpuna saradnja sa MKSJ ključni je uslov koji Srbija i Crna Gora i druge bivše jugoslovenske republike koje su bile umešane u sukobe na Balkanu devedesetih godina moraju ispuniti da bi izgradile bliskije odnose sa EU i NATO-om.
U govoru na sastanku svoje Demokratske stranke u četvrtak, Tadić je ukazao da zemlja mora da ispuni svoje međunarodne obaveze, naglašavajući da se Srbija i Crna Gora neće pomeriti napred na svom putu ka Evropi sve dok je Mladić na slobodi.
Osobe protiv kojih je MKSJ podigao optužnice ne smeju se uzdizati, dodao je on, pozivajući javnost da prihvati činjenicu da su u ime srpskog naroda počinjeni ratni zločini.
Zemlja se mora fokusirati na reforme koje mora sprovesti da bi osigurala bolju budućnost za nove generacije, rekao je Tadić.
Njegov govor poklopio se sa posetom Beogradu holandskog ministra inostranih poslova Bernara Bota u četvrtak.
Bot je takođe pozvao Srbiju da ispuni svoje obaveze prema MKSJ kako bi postigla napredak u pogledu svojih nastojanja za pridruživanje EU.
«Mladićevo izručenje u Hag je suštinski uslov», rekao je Bot nakon razgovora sa šefom diplomatije Srbije i Crne Gore Vukom Draškovićem.
«To je signal da vlasti... prihvataju vrednosti i norme na kojima je uspostavljena EU».
Ako ne uspeju da privedu optuženike pravdi, to će nagovestiti da nedostaje «željeni nivo političke stabilosti», izjavio je Bot, a prenosi Nemačka novinska agencija.
EU je u aprilu dala zeleno svetlo za otvaranje razgovora sa Srbijom i Crnom Gorom o Sporazumu o stabilizaciji i asocijaciji.
Proces će, kako se očekuje, početi ove jeseni.
«Ovo je moralno pitanje visokog prioriteta za Evropu i za nas, sve što je vezano za našu budućnost zavisi od ovoga», rekao je Drašković.
On se složio sa Botom da je Mladićevo izručenje u Hag od ključnog značaja za izglede Srbije i Crne Gore na polju evroatlantske integracije.
Prelazak granice skup za balkanske turiste
Zbog čudnog sistema naplate PDV-a i loše koordinacije između vlasti, balkanski turisti koji se iz EU vraćaju kroz Mađarsku gube na granici milione evra svake godine.
Marian Tutui za Southeast European Times – 15/07/05
Putnici koji iz EU prelaze granice prema balkanskim zemljama imaju poteškoće sa refundiranjem PDV-a na graničnim prelazima u Mađarskoj. [Arhivski snimak]
Ljudi koji putuju sa Balkana ili iz istočne Evrope u zemlje EU mogu se nadati veličanstvenim pejzažima i živopisnim predelima tokom putovanja.
Međutim, zahvaljujući problemima sa refundiranjem poreza na dodatu vrednost (PDV) na mađarskoj granici, oni takođe mogu očekivati znatno olakšavanje svojih novčanika.
Nakon što je Mađarska u maju 2004. godine ušla u EU, zemlja je zamenila Austriju kao glavnu tačku za ulazak u Uniju putnika iz Bugarske, Rumunije, Srbije i Crne Gore i drugih zemalja istočne Evrope.
Na kontrolnim punktovima na jugu i istoku zemlje postavljeni su novi šalteri za PDV.
Međutim, propusti u sistemu otežavaju, a u nekim slučajevima i potpuno onemogućavaju turistima da dobiju potpuni povraćaj PDV-a koji su platili za robu kupljenu u EU.
Kao rezultat toga turisti gube stotine hiljada, pa čak i milione evra godišnje.
Refundiranje PDV-a za robu u vrednosti preko 50 evra kupljenu u zemljama EU ne obavljaju granične vlasti ili carinska agencija.
Umesto toga, potvrđuje Ministarstvo finansija Mađarske, refundiranje je povereno kompanijama sa ograničenom odgovornošću koje u svom poslovanju koriste najjači kurs.
Šalteri na carini u Nađlaku, Sanadu i Borsu otvoreni su samo ograničeno vreme i imaju instrukcije samo na mađarskom jeziku.
Od tri vrste računa koje EU izdaje da bi omogućila državljanima drugih zemalja da dobiju povraćaj PDV-a osoblje na mađarskoj granici prihvata samo jedan.
Zato turisti koji stignu na granicu u pogrešno vreme, ne razumeju mađarski ili imaju pogrešan račun, nisu u mogućnosti da dobiju povraćaj novca ili bilo kakvu garanciju da to mogu učiniti kasnije u svojim zemljama.
Kao rezultat toga, turisti svake godine nesvesno poklanjaju znatne sume mađarskoj carini.
Mađarske vlasti snose samo delimičnu krivicu.
U proteklih 14 meseci, od pristupanja Mađarske EU, ni rumunska ni bugarska ministarstva finansija i spoljnih poslova nisu preduzela korake za obezbeđivanje bolje koordinacije u pogledu refundiranja PDV-a.
Dok se članovi parlamenta i vladini službenici koji putuju avionom i dobijaju povraćaj novca na aerodromima možda ne suočavaju sa ovim problemom, mnogi obični građani još uvek preferiraju putovanje automobilom.
Jedna od opcija za putnike mogla bi da bude da jednostavno izbegavaju mađarsku carinu.
Međutim, to je lakše reći nego uraditi.
Glavni put koji povezuje Bugarsku, Rumuniju i Srbiju i Crnu Goru sa EU prolazi kroz Mađarsku; alternativna maršruta ravna je podužem zaobilaznom putu.
Ako se situacija ne promeni u bliskoj budućnosti, turistički vodiči će možda morati da uključe ovu graničnu zamku u «lokalne atrakcije».
Rumunski javni zdravstveni sistem na udaru kritika
Sve više Rumuna okreće se privatnom zdravstvenom sistemu, zbog nepoverenja u državni sektor.
Pol Čočoju za Southeast European Times iz Bukurešta – 09/06/10
Amalija Antoniju primljena je u bolnicu CFR2 u Bukureštu radi lakše operacije. [Gabrijel Petresku/SETimes]
Kada je istaknuta rumunska operska pevačica Amalija Antoniju u aprilu smeštena u bolnicu CFR2 u Bukureštu radi lakše operacije, ni najmanje nije očekivala da će završiti na intenzivnoj nezi, u kritičnom stanju i na aparatima za održavanje života.
"Oni [doktori] misle da je dobila infekciju u operativnoj sali, s obzirom da je tamo otišla savršeno zdrava", objasnila je njena majka.
Nekoliko sati kasnije, još jedan pacijent je došao u situaciju da se bori za život.
Istražitelji su zaključili da su ta dva pacijenta dobila nozokomijalnu (bolničku) infekciju, uzrokovanu nesterilnim uslovima.
Ta priča je privukla znatnu pažnju medija i pokrenuta je istraga.
Direktor bolnice, koji je optužen za slabo upravljanje institucijom, ostao je bez posla.
Odeljenje za porodilje i neonatologiju, gde je Antoniju operisana, privremeno je zatvoreno.
Četiri načelnika odeljenja smenjena su nekoliko dana kasnije.
Kao rezultat svega toga, premijer Emil Bok naložio je detaljnu procenu skoro 400 bolnica u zemlji.
One za koje se utvrdi da nisu u stanju da funkcionišu biće pretvorene u domove, rekao je on.
Naučnici imaju sopstvena objašnjenja za taj fenomen.
"Nedavni slučajevi … samo su jedan mali deo šireg problema.
U stvarnosti se situacije poput tih sa CFR2 događaju svakog dana u javnim medicinskim ustanovama u zemlji", rekla je urednica zdravstvene rubrike u Evenimentul Zileiju Geta Roman za SETimes.
"Pravila koja se odnose na higijenu i sterilizaciju postoje, ali nisu [potpomognuta] striktnim kontrolama, posebno u bolnicama za koje je nadležno ministarstvo transporta, u kojima su pravila labavija nego u drugim sličnim ustanovama", rekla je ona.
U martu su se tri bebe i pet majki zarazili stafilokokom na porodiljskom odeljenju bolnice CFR2.
U okrugu Sučava, jedan pacijent kojem je bila zakazana dugo očekivana transplantacija bubrega skinut je sa liste kada je otkriveno da je u javnoj bolnici dobio dve vrste hepatitisa.
Glumac Toni Tekučanu preminuo je u bolnici za infektivne bolesti Matei Bals u Bukureštu ranije ove godine, kada se zarazio bakterijom asinetobakter.
Predsednik Medicinskog koledža Vasil Astarastoaj rekao je se svake godine u bolnicama u zemlji zabeleži 10.000 slučajeva nozokomijalnih infekcija, što je najniži nivo u Evropi.
Ali ta cifra je mala, kaže on, zato što osoblje ne prijavi sve slučajeve, zbog mogućih sankcija.
Vasil Barbu, predsednik Asocijacije za zaštitu pacijenata, izneo je SETimesu detaljnije viđenje ovog fenomena.
"Krajem prošle godine smo uradili studiju, tokom oktobra i novembra, i dobili smo zlokobne rezultate.
Od svih pacijenata koje smo pratili -- pacijenata koji su bili podvrgnuti operacijama na otvorenom grudnom košu, kao što su kardiološke intervencije -- 30 odsto je umrlo po izlasku iz bolnice od nozokomijalnih infekcija", rekao je on.
"Takođe smo zaključili da je većina infekcija nastala u ventilacionim delovima -- filterima i crevima -- koji nisu promenjeni ili sterilizovani", objasnio je Barbu.
"Bili smo šokirani kada smo u bolnici u Bukureštu videli kako se, u istoj sobi, u jednom uglu creva peru samo običnom vodom, a u drugom uglu, samo nekoliko metara dalje, slažu ona inficirana."
On je rekao da njegova asocijacija, osnovana u avgustu 2008, trenutno pruža pravnu pomoć pacijentima u 60 otvorenih slučajeva, dok je 900 predmeta u konačnoj predsudskoj fazi.
Organizacija će takođe uskoro pokrenuti kampanju protiv korupcije u bolnicama, rekao je Barbu.
S obzirom da gube poverenje u državne bolnice, Rumuni se okreću privatnim.
MedLife, najveći operater privatne zdravstvene nege u zemlji, imao je povećanje prihoda od 40 odsto u poređenju sa prošlom godinom, kada je prijavio 26,3 miliona evra prihoda.
Sa investicijama u iznosu od 15 miliona evra u ovoj godini, MedLife želi da proširi svoju mrežu klinika i otvori drugu privatnu bolnicu u Bukureštu.
"Rodila sam dete u privatnoj bolnici, iako sam za to dala [figurativno] i ruku i nogu", kaže Diana za SETimes.
"Nakon što sam čula za toliko nesretnih događaja u državnim bolnicama, shvatila sam da je novac na drugom, a zdravlje na prvom mestu.
Bila sam užasnuta onim kroz šta je prošla moja prijateljica u javnoj bolnici, gde je njena mala beba dobila gljivice samo nekoliko dana po rođenju", rekla je ona.
Poslovne vesti: Region se okreće čistim tehnologijama
Nekoliko zemalja regiona potpisalo je sporazum o održivom razvoju i očuvanju.
Takođe u poslovnim vestima: Turkiš erlajns želi da poveća svoju flotu.
Održivi razvoj i očuvanje Dinarskih planina u fokusu su nove rezolucije. [Arhivski snimak]
Predstavnici Crne Gore, Slovenije, Hrvatske, Makedonije, Albanije i Kosova potpisali su u sredu (9. marta) rezoluciju u Brdu kod Kranja, u Sloveniji.
Njen cilj je promovisanje održivog razvoja i očuvanja Dinarskih planina i okolnih regiona, kako bi se povećao ekonomski razvoj zasnovan na čistim tehnologijama.
Turska nacionalna aviokompanija Turkiš erlajns naručila je 13 aviona Erbas, saopštio je u utorak (8. marta) taj proizvođač aviona.
Ugovor je vredan 1,6 milijardi dolara.
Grčka vlada planira da ponudi na prodaju do 3 milijarde dolara u takozvanim Dijaspora obveznicama, navodi se u dokumentu Američke komisije za hartije od vrednosti i berzu, koji je objavljen u utorak (8. marta).
Deonice, prve te vrste, biće ponuđene američkim maloprodajnim investitorima.
Albanija će izgraditi 500 kilometara sporednih puteva u ovoj godini.
Projekat, u vrednosti 52 miliona evra, finansiraće vlada, Svetska banka, a biće finansiran i sredstvima banaka koje pomažu razvoj.
Bugarske kompanije planiraju da počnu aktivnije zapošljavanje radnika u drugoj polovini 2011. godine, pokazuju rezultati istraživanja konsultantske kompanije za ljudske resurse Menpauer Bugarska, objavljenog u utorak (8. marta).
Oko 25 odsto poslodavaca koji su učestvovali u anketi nagovestilo je da namerava da poveća broj zaposlenih u drugoj polovini godine, što je 6 odsto više u odnosu na prošli kvartal, dok samo 10 odsto njih planira da smanji broj zaposlenih.
Rumunsko ministarstvo komunikacija namenilo je do 300 miliona evra investicionim projektima, saopštio je ministar Valerijan Vreme.
Sredstva će biti korištena za finansiranje partnerstva javnog i privatnog sektora, internet veze, implementaciju e-trgovine i druge integrisane aplikacije u segmentu malih i srednjih preduzeća.
Kancelarija za vezu Evropske komisije u Prištini pripremila je program pomoći koji će finansirati EU, a čiji je cilj unapređivanje i razvoj poljoprivrednog sektora Kosova.
U skladu sa tim programom, EU će ove godine dodeliti 5 miliona evra za 13 projekata, koji uključuju preradu mleka, mesa, voća i povrća.
Srpska elektroenergetska kompanija EPS uzeće kredit u iznosu 80 miliona evra od Evropske banke za obnovu i razvoj, za unapređivanje ekoloških uslova u rudarskom basenu Kolubara.
Sredstva će biti uložena u novu opremu i mašine u rudniku lignita Kolubara.
(Razni izvori -- 4.3.2011-11.3.2011)
Bugarska "razočarana" gubitkom sredstava EU
Evropska komisija odlučila je u utorak da Bugarskoj ukine pristup sredstvima EU u iznosu od 220 miliona evra, navodeći kao razlog konstantan neuspeh Sofije da izađe na kraj sa korupcijom i organizovanim kriminalom.
(Euobzerver, EurAktiv, FT, Tajms - 26/11/08; AFP, Rojters, AP, DPA, BBC, Internešnal Herald Tribjun, Euobzerver, BNT, Sofija Eho, Dnevnik, Medijapul, News.bg, novinska agencija Fokus - 25/11/08)
"Moramo da igramo po pravilima i poštujemo pravila finansijskog upravljanja", izjavio je komesar za prošireneje EU Oli Ren. [Arhivski snimak]
Evropska komisija (EK) preduzela je u utorak (25. novembra) do sada nezabeležen korak protiv članice Unije, lišivši Bugarsku 220 miliona evra zbog njenog konstantnog neuspeha da izađe na kraj sa korupcijom i organizovanim kriminalom.
Takođe je upozorila Sofiju da bi mogla da izgubi još 340 miliona evra, ako ne preduzme hitne korake.
EK je u julu zamrzla skoro 500 miliona evra pomoći Bugarskoj, navodeći kao razlog stalnu slabost u kontrolnim sistemima zemlje i slučajeve pronevere i nepravilnosti u vrlo negativnom izveštaju.
Takođe je povukla akreditive dve vladine agencije koje su zadužene za sredstva iz predprijemnog programa PHARE -- jedan pri ministarstvu finansija i drugi u ministarstvu regionalnog razvoja.
EU je suspendovala ukupno preko 800 miliona evra pomoći Bugarskoj od kada je ušla u blok u januaru 2007. godine.
Od te sume 560 miliona evra je iz programa PHARE, uključujući neugovorenih 220 miliona evra koji su sada nepovratno izgubljeni.
Sofija bi mogla da dobije preostalih 340 miliona evra ugovorene, ali neplaćene pomoći do kraja 2009, ako EK odluči da obnovi akreditive dve agencije za implementaciju pre toga.
Komesar za proširenje EU Oli Ren izjavio je novinarima u utorak da EK još uvek nije u stanju da učini to, s obzirom da su nedavne procene otkrile nove nepravilnosti, pored onih izloženih u julskom izveštaju.
"Kao što kažu, što se mora mora se", rekao je Ren u Briselu.
"Moramo da igramo po pravilima i poštujemo pravila finansijskog upravljanja."
Saopštavajući odluku EK ranije u utorak, portparolka komisije Kristina Nađ pozvala je Bugarsku da brzo reaguje kako bi unapredila upravljanje sredstvima EU.
Reforme koje je Bugarska preduzela ove godine do sada nisu uspele da donesu opipljiv napredak u upravljanju novcem EU, navodi EK.
"Razumem da su napravljeni akcioni planovi i da su zakoni izmenjeni; međutim, mnoge od tih mera samo su najava budućih koraka i još uvek nisu doneli konkretne rezultate", rekao je Ren.
Odluka od utorka iznenadila je bugarske zvaničnike.
Premijer Sergej Stanišev i njegova zamenica zadužena za upravljanje fondovima EU Meglena Plugčijeva, koji su boravili u Berlinu, kritikovali su EK, izražavajući svoje "razočarenje".
Stanišev se žalio da EU nije uvek tretirala Bugarsku kao druge zemlje članice.
Plugčijeva je međutim obećala da će Bugarska "bez obzira na to ... striktno sprovoditi evropska pravila i procedure da bi garantovala ispravno i transparentno korišćenje svih evropskih fondova".
Oštro kritikujući vladu zbog gubitka sredstava EU u trenutku kada ekonomska kriza počinje da najeda, desničarske opozicione stranke pozvale su na ostavku vlade i prevremene izbore.
Međunarodna peticija sa ciljem da se spasi pećina Vjetrenica u BiH
Međunarodne organizacije podižu uzbunu oko pećine Vjetrenice u Bosni i Hercegovini -- prirodnog spomenika i kandidata za UNESKO-ovu Listu svetske baštine -- zbog opasnosti po njene prirodne resurse i jedinstvenu faunu.
Envesa Hodžić-Kovač za Southeast European Times iz Sarajeva – 26/11/08
Pećina Vjetrenica ima prostrane koridore i komore, sa brojnim jezerima i vodopadima, kao i sezonske i celogodišnje izvore. [Arhivski snimak]
U toku je međunarodna peticija da se pećina Vjetrenica sačuva od obližnjeg industrijskog razvoja.
Inicijativa je počela angažovanjem Speleološkog udruženja Bosne i Hercegovine (BiH) "Vjetrenica-Popovo polje", Međunarodnog udruženja Podzemne biologije (SIBIOS), Međunarodne unije za očuvanje prirode (IUCN) i Radne grupe Svetske komisije zaštićenih oblasti pećina i krša.
Pećina Vjetrenica koja se nalazi se u kršnom predelu južnih Dinarskih Alpa najveći je sistem pećina u BiH i smatra se biološki najraznovrsnijom podzemnom pećinom na svetu.
Ulaz pećine nalazi se u blizini sela Zavala (opština Ravno) u južnoj Hercegovini.
Poznata dužina pećine je 6 km, uključujući glavni tunel dužine 2,5 km, mada geolozi spekulišu da se Vjetrenica možda proteže još 10-15 km u Jadransko more.
Samo 20 pećina na svetu ima preko 20 životinjskih vrsta.
Vjetrenica je poznata po svom pećinskom životu koji uključuje 85 vrsta troglobita (stanovnika pećine) i stigobita (stanovnici pećinskih voda), što je zbir kojem konkuriše samo pećina Postojna u Sloveniji i značajno nadmašuje Mamutsku pećinu u američkoj državi Kentaki, koja se nalazi na Listi svetske baštine.
Vjetrenica ima prostrane koridore i komore, u kojima se nalaze brojna jezera i vodopadi, kao i sezonski i celogodišnji izvori.
Najduže jezero Veliko jezero dužine je 180 metara.
Pećina je prepuna stalaktita, naslaga kalcijum-karbonata, pećinskih ukrasa i kaskada.
Paleontolozi su do sada pronašli ostatke osam fosilizovanih životinja u Vjetrenici.
Vjetrenica je 1950. godine zaštićena kao spomenik prirode, a našla se i na listi Smaragdne mreže oblasti od specijalnog interesa za očuvanje.
Nacionalna komisija za UNESKO BiH preporučila je dva puta (2004. i 2007) da se ona uvrsti na UNESKO-ovu Listu svetske baštine.
''Budućnost Vjetrenice u dolini Popovo Polje je ozbiljno ugrožena.
Želeli bismo da upozorimo vlasti BiH da će zemlja verovatno izgubiti jedan od svojih najdragocenijih i svetski poznatih dragulja prirodnog nasleđa'', rekli su Boris Sket, predsednik SIBIOS, i Eleri Hamilton-Smit, predsednik Radne grupe IUCN, u pismu upućenom gradonačelniku Ravnog 30. jula.
U međunarodnoj peticiji vlasti BiH se pozivaju da ispune svoje međunarodne obaveze i zaštite prirodu u BiH.
Takođe se od njih traži da prekinu industrijske aktivnosti u okolini Vjetrenice, kao što su vađenje kamena, pumpanje vode unutar pećine i korišćenje hemikalija na površini pećine.
Podnosioci peticije žele da se vlasti konsultuju sa kvalifikovanim institucijama pre nego što pokrenu bilo kakve turističke projekte u okolini pećine, kako bi se očuvao ovaj vrlo osetljiv i jedinstven ekosistem.
Poslovne vesti: Francuski Alstom pobedio na tenderu za izgradnju termoelektrane u BiH
Francuski Alstom gradiće termoelektranu u Stanarima u Bosni i Hercegovini, što je investicija vredna oko 600 miliona evra.
Takođe u poslovnom pregledu ove nedelje: očekuje se da će direktne strane investicije (DSI) u Bugarskoj premašiti 5 milijardi evra u 2007. godini.
Iz termoelektrane će dolaziti oko 25 procenata struje Bosne i Hercegovine. [Geti imidžis]
Francuska kompanija Alstom pobedila je na tenderu za izgradnju termoelektrane Stanari u blizini Doboja, u Bosni i Hercegovini, saopštila je u nedelju (14. oktobra) grupa Enerdži Fajnensing Tim sa sedištem u Londonu.
Procenjeno je da će investicija iznositi 600 miliona evra, a nova termoelektrana trebalo bi da postane operativna 2012. godine i proizvodi oko 3 miliona megavat sati struje godišnje.
Odbor za monetarnu politiku Centralne banke Turske odlučio je u utorak (16. oktobra) da smanji svoju referentnu kamatnu stopu na zaduživanje za 50 baznih poena, sa 17,25 odsto na 16,75 procenata.
Kreditne stope smanjene su za 75 baznih poena, sa 22,25 na 21,50 procenta.
Direktne strane investicije (DSI) u Bugarskoj premašiće 5 milijardi evra u 2007. godini, predvidela je u utorak (16. oktobra) Bugarska agencija za investicije.
Očekuje se da će povećanje DSI u Bugarskoj na godišnjem nivou u 2007. iznositi 13,6 odsto.
Šef misije MMF u Crnoj Gori Grem Džastis izjavio je u utorak (16. oktobra) da postoje znaci ekonomskog pregrejavanja u Crnoj Gori.
On je upozorio na opasnost od brzog kreditnog rasta zbog razvoja domaćeg bankarskog sistema.
Helenska banka Kipra dobila je u ponedeljak (15. oktobra) zeleno svetlo za otvaranje svog predstavništva u Kijevu, u Ukrajini.
Banka je ranije dobila odobrenje za otvaranje predstavništava u Moskvi i Sankt Petersburgu.
Hrvatska banka za obnovu i razvoj dogovorila je sa Evropskom investicionom bankom kredit u iznosu od 40 miliona evra, navodi se u zvaničnom saopštenju objavljenom u utorak (16. oktobra).
Kreditni sporazum odnosiće se na mala i srednja preduzeća, projekte zaštite životne sredine, energetiku i razvoj infrastrukture.
Bugarska kompanija TruBildHoms saopštila je da je pobedila na tenderu za izgradnju 24 kuće na grčkom ostrvu Korintos.
Sporazum, saopšten u ponedeljak (15. oktobra), vredan je milion evra.
TruBildHoms izvozi svoje proizvode u Hrvatsku, Češku Republiku, Rumuniju, Španiju, Tursku i Veliku Britaniju.
(Razni izvori – 12/10/07-19/10/07)
PSSE usvojila rezoluciju o Bosni i Hercegovini naljutivši lidere RS
Parlamentarna skupština Saveta Evrope usvojila je 30. septembra rezoluciju o Bosni i Hercegovini usmerenu na olakšavanje njenog budućeg puta ka članstvu u EU.
Jusuf Ramadanović za Southeast European Times iz Sarajeva – 07/10/08
Premijer RS Milorad Dodik izjavio je da predstavnici RS nikada ne bi prihvatili okončanje glasanja na entitetskoj osnovi u državnom parlamentu. [Geti Imidžis]
Na svojoj sednici održanoj krajem septembra, Parlamentarna skupština Saveta Evrope (PSSE) usvojila je rezoluciju kojom se institucije BiH pozivaju da se pomere napred u pogledu ustavnih izmena, ukinu glasanje na entitetskom nivou u državnom parlamentu i ojačaju državne institucije kako bi BiH mogla da ostvari pun napredak na polju svojih nastojanja za pridruživanje EU.
Takođe je pozvala na brisanje svih diskriminatornih odredbi u ustavu zemlje.
Glasanje zasnovano na entitetima, prema kojem je potrebno odobrenje dva odvojena administrativna entiteta u BiH -- Federacije BiH i Republike Srpske (RS) -- za bilo kakvu odluku parlamenta, postao je zakon u BiH sa usvajanjem Dejtonskog mirovnog sporazuma kojim je okončan sukob u zemlji 1992-1995.
Neki posmatrači kažu da je taj metod glasanja podložan zloupotrebi od strane bilo kojeg entiteta, jer može da blokira parlamentarne odluke koje mu se ne dopadaju.
Dejtonski sporazum je i dalje ustav zemlje.
Rezolucija je proizašla iz izveštaja izvestilaca PSSE za BiH, Finca Kima Sasija i Turčina Mevluta Čavusoglua.
Sasi i Čavusoglu pripisali su tekući zastoj u reformi BiH Republici Srpskoj, navodeći da ona ometa reforme i podriva državne institucije.
Ovaj izveštaj i rezolucija naišli su na žestoke primedbe bosansko-srpskih parlamentaraca koji su učestvovali na sednici -- Milice Marković i Mladena Ivanića.
Oni su tražili brisanje tri dela rezolucije: onih kojima se apeluje na ukidanje glasanja zasnovanog na entitetima, osuđuje rezolucija Narodne skupštine RS kojom se poziva na samoopredeljenje i okrivljuje RS za podrivanje institucija BiH na državnom nivou.
Međutim, poslanici PSSE odbacili su njihove zahteve.
Samo nekoliko dana uoči usvajanja rezolucije SE, član bosansko-muslimanskog Predsedništva BiH Haris Silajdžić obratio se PSSE u Strazburu, u Francuskoj, na tu temu.
On je kritikovao glasanje na entitetskoj osnovi rekavši da predstavlja veliku opstrukciju donošenja odluka u parlamentu i time remeti napredak BiH na njenom putu ka Evropi.
Silajdžić je takođe pozvao na "veliku reformu dejtonskog ustava, jer bi u suprotnom mogli da budu ugroženi mir i stabilnost u BiH i regionu".
Premijer RS Milorad Dodik rekao je da predstavnici RS nikada ne bi prihvatili ukidanje glasanja na entitetskoj osnovi, zato što bi "to značilo odricanje institucionalnih mehanizama na kojima je baziran Dejtonski mirovni sporazum i koji održavaju balans u BiH".
Iako rezolucija SE teoretski nije obavezujuća, BiH mora da se pridržava njenih odredbi da bi SE obustavila nadgledanje Bosne i Hercegovine.
Zemlja je postala član SE 2002, ali još uvek nije ispunila sve uslove za članstvo koji su joj tada postavljeni.
Teroristi se ne obaziru na turske reforme
U situaciji kada turske vlasti postaju otvorenije za probleme Kurda, da li je teroristička kampanja PKK izgubila svoj smisao?
Ajhan Simsek za Southeast European Times –31/03/08
Pristalica PKK nosi zastavu te terorističke grupe [Geti Imidžis]
Dok nastavlja da vojno reaguje na terorizam Radničke partije Kurdistana (PKK), turska vlada ipak obećava da će biti otvorenija prema svojim građanima kurdskog porekla.
Nekoliko dana posle ograničene kopnene ofanzive protiv baza PKK u severnom Iraku, premijer Redžep Tajip Erdogan objavio je ambiciozan novi plan za poboljšavanje ekonomske perspektive jugoistoka Turske, koji uglavnom naseljavaju Kurdi, koji predviđa investicije čak do 15 miliona američkih dolara.
Erdogan je obećao i osnivanje nove državne televizijske stanice na kurdskom jeziku i podsetio je pripadnike PKK na zakone o amnestiji koji predviđaju manje kazne ili prevremeno puštanje na slobodu onima koji se predaju ili ponude informacije o toj grupi.
Takvim potezima Erdoganova vlada želi da ubedi Kurde u Turskoj da se Ankara bavi njihovim problemima i da istovremeno smanji privlačnost PKK.
Međutim, ta teroristička organizacija je uzvratila tako što se podsmehnula tim naporima i ustvrdila da je njena smrtonosna vrsta "revolucije" jedina opcija. Erdoganov socijalno-ekonomski program je "samo nastavak politike koja negira kurdsku stvarnost," rekao je visoki pripadnik PKK Duran Kalkan.
Osnovana sedamdesetih godina prošlog veka kao marksistička grupa koja se zalaže za "narodnu republiku" u jugoistočnoj Turskoj, PKK se bori za nezavisnu državu za Kurde, koja bi obuhvatala i severni Irak, kao i delove Irana i Sirije.
Da bi pridobila podršku turskih Kurda za tu grandioznu viziju, PKK koristi nezadovoljstvo zbog neravnomernog ekonomskog razvoja i državnu politiku koja treba da suzbije kurdski nacionalizam.
PKK želi i da stvori politički kapital napadima koje organizuje u Turskoj, koja je izvela napade preko granice na baze te grupe u severnom Iraku.
"Turska vojska nastaviće svoju borbu protiv PKK, dok će vlada nastaviti svoju antikurdsku politiku u domenu politike, ekonomije i društva," rekao je Kalkin u intervjuu objavljenom na jednoj internet stranici PKK.
Ipak, da li su takve tvrdnje verodostojne?
Delimično i u vezi sa kandidaturom za EU, turske vlasti preduzele su proteklih godina konkretne poteze da ublaže restrikcije manjinskih prava.
Prvi put posle više decenija, politička stranka koja je povezana sa kurdskim ciljevima i, kako mnogi u Ankari tvrde, sa PKK, ima svoje poslanike u parlamentu.
Turska vlada neprestano ponavlja da vojni odgovor na separatistički terorizam nije dovoljan; koreni kurdskog nezadovoljstva se takođe moraju imati u vidu.
Vlada se trudi da iznađe političko rešenje u okvirima građanskog društva.
Međutim, nasilje u kojem je u protekla četvrt veka stradalo više od 37.000 ljudi se nastavlja.
Demonstranti na mitingu protiv PKK u Londonu. [Geti Imidžis
Prekinuto primirje uz neslaganje frakcija
Ovog meseca, Demokratska konfederacija Kurdistana (KCK), "kišobran" za razne nelegalne grupe povezane sa PKK, pozvala je na uslovno primirje i dijalog sa turskom vladom.
Međutim, KCK je upozorila da će doći do "višedecenijskog rata" ako njeni zahtevi ne budu ispunjeni.
Iako tvrdi da želi da pregovora, ta grupa takođe dovodi u pitanje osnivačke ugovore i teritorijalni integritet Turske, što je stav koji turske vlasti smatraju potpuno neprihvatljivim.
PKK je u prošlosti proglasio nekoliko jednostranih primirja, ali nijedno se nije održalo.
Frakcionaštvo je delimično uzrok tome.
Različite grupe rukovode se različitim politikama i neke moćne grupe unutar PKK i dalje smatraju da je nasilje način da ostvare svoje ciljeve.
Iako je KCK pozvala na dijalog, komandant PKK Bahoz Erdal, građanin Sirije, obećao je da će nastaviti napade na turske vojnike i druge mete.
Kakin je, u međuvremenu, naglasio da je "ratna atmosfera održiva i da prestavlja jedini način da Kurdi nešto dobiju na političkom planu".
‘PKK na najslabijoj, ali najopasnijoj tački’
"PKK je danas na svojoj najslabijoj, ali i najopasnijoj tački", kaže Sedat Laciner, predsednik Međunarodne organizacije za strateška istraživanja.
"Pošto je pod velikim pritiskom, ta teroristička grupa bi mogla da pokuša sa senzacionalnim napadima, takođe korišćenjem bombaša samoubica, da pokaže svoju snagu."
Turska je vodila vojne operacije protiv terorista PKK u severnom Iraku od decembra, a u februaru je pokrenula osmodnevnu kopnenu ofanzivu, ubivši najmanje 240 terorista, prema podacima Generalštaba.
Uspešna vojna kampanja, u kombinaciji sa veštom diplomatijom, odsekla je logističke i finansijske izvore PKK, kaže Laciner.
Pored toga, dodaje on, grupa je danas politički izolovana.
Zbog toga bi mogla da pokuša, kao što je to bio slučaj u prošlosti, da potraži podršku globalnih ili regionalnih igrača, koje bi koristili kao neku vrstu "podizvođača" za svoju regionalnu politiku.
PKK je u stanju da se održi delom i zahvaljujući svojoj strukturi koja podseća na hobotnicu, sa kriminalnim aktivnostima u čitavom regionu i Evropi.
Prema podacima iz izveštaja o terorizmu iz 2007. godine američkog Stejt departmenta, ta organizacija finansira svoje operacije krijumčarenjem droge i ljudi u Evropu, kao i kroz klasično prikupljanje novca od simpatizera.
Mnogi stručnjaci za bezbednost, kako domaći tako i međunarodni, dugo su tvrdili da, zbog prirode pretnje koje PKK predstavlja, nije preporučljivo koristiti samo vojna sredstva.
Umesto toga, Turska mora da nastavi da sarađuje sa drugim zemljama, posebno u Evropi, da spreči potencijale PKK za finansiranje svojih aktivnosti i za regrutovanje novih članova.
Na domaćem planu, Turska mora da pokuša da ubedi Kurde da veruju u građansko društvo i pravnu državu.
Jedan od problema koji je PKK koristio u prošlosti je socijalno-ekonomska nerazvijenost.
Danas, premijer Erdogan promoviše ambiciozni plan vredan 15 milijardi dolara da bi pojačao investicije i ekonomsku perspektivu u jugoistočnoj Turskoj kao ključni element šire borbe protiv terorizma.
Još jedna činjenica zbog koje je PKK gnevna je tradicionalno stavljanje bezbednosti ispred ljudskih prava od strane Turske.
Osećaj da su Kurdi diskriminisani i nepostojanje samoopredeljenja pomogli su PKK da se afirmiše u poslednje dve decenije.
Sve do nedavno, čak i ideja radija i TV programa na kurdskom jeziku u Turskoj je izazivala kontroverze.
Dve hiljade i četvrte godine uvedene su neke emisije na kurdskom jeziku.
Erdoganova administracija kaže da planira da ide još dalje.
Posebna državna televizijska stanica emitovaće program ne samo na kurdskom jeziku, ali i na arapskom i farsiju.
Premijer ističe da će njegova vlada sprovesti nove reforme.
On je takođe naložio jednom od svojih zamenika da provede vreme u regionu i sagleda kakva su očekivanja.
Kurdski seljaci rade na polju pamuka u blizini turske granice sa Irakom.
Vlada u Ankari najavila je ambiciozan plan za jačanje ekonomskog razvoja u većinski kurdskim oblastima Turske. [Geti Imidžis]
DTP smatra program vlade "nedovoljnim"
Uprkos tim naporima, potezi turske vlade i dalje nailaze na skepsu.
Pro-kurdska Partija za demokratsko društvo (DTP) saopštila je da nije impresionirana.
"Trebalo bi prvo da sednemo i razgovaramo bez ograničenja", kaže Siri Sakik, uticajni poslanik DTP.
"Ako je vlada AKP iskrena u svojim naporima da reši kurdski problem, hajdemo na referendum da vidimo koji su zahtevi kurdskog naroda."
DTP traži da Turska prizna kurdski identitet u svom ustavu i neku vrstu autonomije na jugoistoku zemlje.
Zbog sličnosti između svoje platforme i zahteva PKK, nije moglo da dođe do dijaloga između vlade i glavne kurdske partije u Turskoj.
Posebno u kontekstu terorizma PKK, Erdogan je pod velikim pritiskom javnosti koja od njega traži da ne sarađuje sa DTP.
On je nedavno odbacio zahtev članova te stranke da se sastanu sa njim i rekao da do sastanka neće doći sve dok DTP ne označi PKK kao terorističku grupu i jasno ne odustane od nasilja.
Javnost je ogorčena zbog nasilja PKK od prošlog oktobra, kada je u terorističkim napadima stradalo najmanje 47 osoba, među kojima 35 vojnika, i to samo u jednom mesecu.
U sukobima je od 1984. godine poginulo više od 37.000 ljudi.
U međuvremenu, sve je više dokaza da činjenica da DTP ne može da se odvoji od PKK slabi podršku stranke među turskim Kurdima.
U novembru 2007, agencija Metropol sprovela je istraživanje javnog mnjenja na jugoistoku zemlje.
Više od trećine ispitanih (35,1 odsto) rekla je da DTP ne predstavlja Kurde, dok je samo 38,6 odsto izjavilo da ih ta stranka u potpunosti predstavlja.
Prema navodima agencije Metropol, DTP je "izgradila svoj politički legitimitet na demokratskim pravima regionalnog stanovništva i rešavanju kurdskog pitanja.
Međutim, našli su se na udaru kritike zbog nedavnih terorističkih akcija". Jedan od glavnih razloga, prema navodima istraživača, jeste to što DTP nije nazvala PKK terorističkom organizacijom.
Anketa je utvrdila da je podrška ciljevima PKK slaba.
Većina ispitanika (64,5 odsto) protivi se stvaranju kurdske države u severnom Iraku, a čak 95,2 odsto kaže da bi radije ostali u Turskoj nego živeli u takvoj državi.
Više od polovine ispitanika (51,5 odsto) smatra da je prekogranična akcija protiv baza PKK u severnom Iraku potrebna.
Upitani ko im je omiljeni političar, gotovo 60 odsto ispitanika navelo je premijera Erdogana.
Šezdeset i pet odsto otkrili su da su glasali za AKP na poslednjim izborima, a čak više (68,3 odsto) da bi to ponovo učinili.
Istraživački tim je, međutim, upozorio da se te brojke razlikuju od stvarne izlaznosti na izborima.
Moguće je da neki ispitanici nisu želeli da priznaju da podržavaju DTP, kažu istraživači.
KFOR ustupa kontrolu nad granicom Kosovskoj policiji
PRIŠTINA, Kosovo -- KFOR je predao kontrolu Kosovskoj graničnoj policij nad sektorom granice prema Makedoniji, na specijalnoj ceremoniji održanoj u subotu (22. januar).
Primopredaji je prisustvovala makedonska ministarka unutrašnjih poslova Gordana Jankulovska, koja je tom prilikom pohvalila odnose između policijskih službi dva suseda.
Odlazeći kosovski ministar unutrašnjih poslova Bajram Redžepi izrazio je uverenje da će se primopredajom pojačati saradnja sa Makedonijom u borbi protiv kriminala, uključujući krijumčarske aktivnosti. (Sitel, Kanal 5, Alsat M, MIA – 22.01.2011)
Rumunija traži od EP da ukine imunitet Severinu
BUKUREŠT, Rumunija -- Ministarstvo pravde saopštilo je u utorak (5. aprila) da je vlada zatražila od Evropskog parlamenta da ukine imunitet Adrijanu Severinu, koji je upleten u skandal vezan za podmićivanje.
Severin i dva druga člana EP bili su na meti nedavne istrage novinara britanskog dnevnika Sandej tajms, koji su se pretvarali da su lobisti.
Zahtevom da se Severinu ukine imunitet omogućilo bi se rumunskom tužilaštvu za borbu protiv korupcije da istraži tvrdnje.
On se povukao iz kluba socijalista u EP i iz svoje Socijaldemokratske partije u Rumuniji, ali insistira da ostane član EP.
U međuvremenu u utorak, parlamentarni odbor usvojio je nacrt kojim se omogućava ubijanje pasa lutalica.
Ta odluka je navela stotine aktivista za prava životinja da organizuju protest ispred zgrade parlamenta.
Oni insistiraju da psi lutalice treba da se sterilišu, ukazujući da je to jeftinije i humanije. (Evenimentul zilei, Realitatea, Hotnews.ro, Kotidianul – 5.4.2011)
Generalni sekretar UN-a Ban obratio se grčkom parlamentu
ATINA, Grčka -- Generalni sekretar UN-a Ban Ki-mun izrazio je u četvrtak (5. novembar) "umereni optimizam" u pogledu ponovnog ujedinjenja Kipra, kao i da će spor Grčke sa Makedonijom oko imena biti uskoro rešen.
U obraćanju grčkom parlamentu, Ban, prvi generalni sekretar UN-a koji se obratio poslanicima, rekao je da UN aktivno podržavaju napore za rešavanje pitanja Kipra i da gaje veliku nadu u pogledu razgovora između lidera dve zajednice.
On je obećao da će učiniti sve što je u njegovoj moći da pomogne kiparskim građanima da postignu sporazum prihvatljiv za obe strane.
Kada je u pitanju spor oko imena Makedonija, Ban je rekao da će se njegovim rešenjem otvoriti novi izgledi za regionalnu saradnju, stabilnost i bezbednost, izražavajući uverenje da će Grčka i Makedonija dati sve od sebe da ostvare rešenje koje zadovoljava obe strane.
Tokom posete Grčkoj, Ban se sastao sa premijerom Jorgosom Papandreuom i liderom opozicione stranke Nova demokratija Kostasom Karamanlisom.
Razgovori su bili fokusirani na klimatske promene, migracionu politiku i mirovne misije UN-a. (Informativni centar UN, Katimerini, Sinhua, AP, MIA - 05/11/09)
BiH uklonila ključnu prepreku na putu pridruživanja EU
Bosna i Hercegovina bi mogla da finalizuje značajan sporazum sa EU za nekoliko nedelja, nakon što je centralni parlament zemlje u sredu konačno odobrio zakone o reformi policije za koje se Brisel dugo zalagao.
(AFP, Rojters, AP, DPA, AKI, Balkan Insajt, Fena, Kancelarija visokog predstavnika - 16/04/08)
"Pred nama su bolji dani i puno posla vezanog za potpisivanje SSP", izjavio je premijer BiH Nikola Špirić. [AFP]
Gornji dom državnog parlamenta Bosne i Hercegovine (BiH) usvojio je u sredu (16. aprila) dva zakona o reformi policije, otvarajući put potpisivanju Sporazuma o stabilizaciji i pridruživanju (SSP) sa EU.
Nacrt zakona o nadzoru policije BiH i nacrt zakona o koordinisanju policijskih odeljenja i povezanih agencija odobreni su sa 10 prema 4 glasa u 15-članom Domu naroda.
Odobrenje je došlo otprilike nedelju dana nakon što su nacrti usvojeni u 42-članom donjem domu.
Ovaj napredak dolazi posle razgovora o reorganizaciji policije u zemlji koji su trajali više od tri godine. U BiH svaki entitet -- Republika Srpska (RS) i Federacija BiH -- ima sopstvenu policiju.
Pokušaje da se postigne dogovor uglavnom su blokirale stranke bosanskih Srba, strahujući da će policijske reforme koje traži EU na kraju osuditi RS na propast.
Oni su konačno prihvatili kompromisni predlog koji je ponudio visoki predstavnik Miroslav Lajčak, kojim je predviđeno stvaranje sedam državnih koordinacionih tela koja će preuzeti nadležnost nad etnički podeljenim policijskim snagama u zemlji u roku od godinu dana posle usvajanja ustavne reforme.
S obzirom da se zalaže za veću centralizaciju policije, vladajuća bošnjačka Stranka demokratske akcije i Srpska demokratska stranka kritikuju zakone, ukazujući da se njima pružaju samo "kozmetičke" promene koje neće unaprediti bezbednost u BiH.
Mada se odobrenim planom odstupa od prvobitnog zahteva EU za stvaranjem jedinstvenih policijskih snaga širom zemlje, Brisel je signalizirao da će prihvatiti svaki dogovor prema kojem policija profesionalno radi i kojim se izbegava etnička pristrasnost.
Zvaničnici EU pohvalili su u sredu političare BiH zbog uklanjanja i poslednje prepreke potpisivanju SSP, što je značajan korak ka konačnom članstvu u EU.
Sporazum je parafiran u decembru, ali je Brisel saopštio da će biti finalizovan tek posle sporazuma o restrukturiranju policije.
Komesar za proširenje EU Oli Ren izjavio je u sredu da sporazum ne samo što će "u zamenu doneti praktične beneficije", nego će i približiti BiH statusu kandidata.
Opisujući odluku od srede kao "odlučujući korak" za BiH, visoki predstavnik EU za spoljnu politiku i bezbednost Havijer Solana izrazio je nadu da bi SSP mogao da bude potpisan "uskoro".
To bi moglo da se desi već 29. aprila, tokom sastanka ministara inostranih poslova EU u Luksemburgu.
"Ako postoje tehničke poteškoće, sledeći datum za potpisivanje biće 26. maj", izjavila je u sredu slovenačka ambasadorka u BiH Nataša Vodušek, čija je zemlja trenutno predsedavajući rotirajućeg predsedništva EU.
Ako se problemi pojave, finalizacija bi mogla da se dogodi na sastanku ministara inostranih poslova EU koji će biti održan 16. juna.
"Nema zemlje koja, jednom kada je krenula ovim putem, nije uspela da postane član EU", izjavio je Lajčak pozdravljajući reorganizaciju policije, koja "upućuje snažan signal EU i investitorima da je BiH … spremna za poslovanje".
Bugarska i Rusija odlažu odluke o projektu Belene
SOFIJA, Bugarska -- Državno elektroenergetsko preduzeće NEK i Atomstrojeksport, koji je izvođač radova izabran da gradi nuklearnu elektranu Belene i podružnica Rosatoma, saglasili su se u utorak (5. aprila) da odlože projekat na tri meseca, kako bi pružili više vremena da se razmotre bezbednosne mere, nakon katastrofe u Japanu.
Oni imaju rok do kraja juna da razmotre otvorena pitanja, kao što su dodatne bezbednosne garancije i troškovi projekta.
Bugarska vlada će takođe dobiti izveštaj o finansijskoj izvodljivosti od konsultanata iz HSBC.
Takođe u utorak, direktor NEK Krasimir Parvanov otpušten je zbog ugovora koji je potpisao sa Rosatomom.
Ministar ekonomije Trajčo Trajkov kaže da je memorandum o razumevanju bio „nepovoljan za Bugarsku“. (Novinite, Dnevnik, Blic, Darik – 5.4.2011)
Fridom Haus: "Pomešana slika" na Balkanu
Kosovo, Makedonija i Srbija osetili su umereni napredak u svom demokratskom razvoju, navodi nevladina organizacija u svom najnovijem izveštaju.
(SeeNews, Blitz.bg - 01/07/10; Medijafaks, B92 - 30/06/10; Fridom Haus, RFE/RL - 29/06/10)
Izborne slobode jedan su od kriterijuma koji se koristi u izveštaju. (Geti Imidžis)
Za razliku od mnogih nebaltičkih bivših sovjetskih republika, balkanske zemlje postigle su određeni napredak u protekloj deceniji, zaključuje Fridom Haus u novoj studiji objavljenoj 29. juna.
"U smislu stanovništva, skoro 80 odsto građana bivšeg Sovjetskog saveza -- 221 milion ljudi -- i dalje živi u ukorenjenim autoritarnim sredinama, u kojima su lišeni osnovnih političkih prava", ukazuje ta američka nevladina organizacija u svom godišnjem izveštaju Zemlje u tranziciji.
Navodi se da su Albanija, Bosna i Hercegovina (BiH) i Makedonija neke od balkanskih zemalja koje su u protekloj deceniji "postizale konstantan napredak na polju civilnog društva, izbornog procesa" i na drugim poljima.
U studiji se procenjuje stanje demokratske vladavine u 2009. godini u 29 zemalja od centralne Evrope do Evroazije, na osnovu razvoja u sedam kategorija.
Te kategorije uključuju izborni proces, civilno društvo, nezavisne medije, nacionalnu i lokalnu upravu, nezavisnost pravosuđa i korupciju.
Zemlje su podeljene u tri grupe: na nove članove EU, uključujući Bugarsku i Rumuniju; bivše nebaltičke sovjetske države; i Balkan, koji čine Albanija, BiH, Hrvatska, Kosovo, Makedonija, Crna Gora i Srbija.
Svaka zemlja dobila je ukupnu ocenu za demokratiju, na osnovu skale od 1 do 7, sa tim da 1 predstavlja najviši nivo demokratskog razvoja, a 7 najniži.
Ta ocena je prosek svih ocena koje je svaka zemlja dobila u posebnim kategorijama.
Samo pet zemalja -- Belorusija, Kosovo, Litvanija, Makedonija i Srbija -- neznatno su popravile svoju ukupnu ocenu za demokratiju u 2009, dok su ocene drugih 14, među kojima su Albanija, BiH i Rumunija, bile niže nego u prethodnom izdanju izveštaja Zemlje u tranziciji.
"U zemljama širom bivšeg Sovjetskog saveza i centralne i istočne Evrope došlo je do pogoršanja u pogledu njihovih demokratskih institucija", navodi se u saopštenju Fridom Hausa.
Samo osam zemalja koje su obuhvaćene istraživanjem -- sve članice EU -- dobilo je ukupne ocene manje od maksimalnih 2,99 koliko je potrebno da bi se smatrale "konsolidovanim demokratijama".
Bugarska, čija je ocena ostala nepromenjena, 3,04, i Rumunija, koja je dobila 3,46 u ovogodišnjem izveštaju, što je manje od 3,36 iz prethodnog izveštaja, i dalje se "suočava sa dubokom korupcijom i drugim institucionalnim izazovima, pa je stoga uvrštena među polukonsolidovane demokratije", navodi Fridom Haus.
Hrvatska i Srbija, koje su dobile ocenu 3,71 svaka, Makedonija i Crna Gora, obe sa 3,79 ove godine, kao i Albanija sa 3,93, takođe pripadaju toj grupi.
Ocena BiH za demokratiju se znatno popravila, sa 5,17 u 2001. na 4,04 u 2007. godini.
Pogoršanje političke klime poslednjih godina dovelo je do novog manjeg pada njene ocene u novom izveštaju, na 4,25.
Na osnovu toga, BiH je klasifikovana kao "tranziciona vlada ili hibridni režim", zajedno sa Ukrajinom i Gruzijom, od kojih obe imaju ocene između 4,00 i 4,99.
Kosovo je postiglo umereni napredak u 2009, navodi se u izveštaju Fridom Hausa, koji je toj zemlji dao ukupnu ocenu za demokratiju 5,07 i svrstao je u grupu "polukonsolidovanih autoritarnih režima" sa ocenama od 5,00 do 5,99, zajedno sa Moldavijom i Jermenijom.
"Ako EU i dalje bude bila bez jasne strategije za svaku zemlju u regionu, posebno za Srbiju, BiH bi mogla lako da završi na putu sporog raspada, izolacije i daljeg ekonomskog nereda, sa latentnom mogućnošću ponavljanja nasilja", upozorava ta nevladina organizacija.
Sećanje na Bekima Fehmijua
Jedan od najuglednijih glumaca bivše Jugoslavije oduzeo je sebi život u Beogradu prošlog meseca.
Igor Jovanović za Southeast European Times iz Beograda -- 08/07/10
Bekim Fehmiju. [Laura Hasani/SETimes
Bekim Fehmiju bio je jedan od najvećih glumaca bivše Jugoslavije i jedan od nekolicine koji su uspeli da izgrade istaknutu svetsku karijeru.
Kosovski Albanac po poreklu, on je prevazilazio kulturne, nacionalne i međunarodne granice.
Fehmiju je počinio samoubistvo u svom stanu u Beogradu 15. juna.
U izveštajima medija taj čin je povezan sa činjenicom da je dugo bio teško bolestan.
Da bi se ispunila glumčeva poslednja želja, njegov pepeo je posut po reci Bistrici, nedaleko od Prizrena, na Kosovu.
Njegovi ljubitelji u Prištini i Beogradu odali su poštu Fehmijuu, koji je bio neka vrsta veze između Albanaca i Srba.
Milazim Salihu, kinematograf i direktor prištinske kompanije Genci za distribuciju filmova, rekao je za SETimes da Kosovo "najverovatnije u sledećih 200 godina neće dobiti glumca" njegovog kalibra.
"On je bio izvanredan glumac, izuzetan čovek, sjajan i odan prijatelj, koji je za sobom ostavio filmove koji će ostati deo istorije evropske i svetske kinematografije", rekao je Salihu.
Fehmiju, koji se povukao iz javnog života iz protesta zbog sukoba na Balkanu, bio je spoj između Kosova i drugih delova bivše Jugoslavije, dodao je direktor.
"Bekimov rad, zbog vremena u kojem je radio i uloga koje je igrao, pripadali su svim narodima na teritoriji bivše Jugoslavije", rekao je Salihu.
Radoslav Zelenović, direktor Jugoslovenske kinoteke u Boegradu, rekao je za SETimes da je Fehmiju pružio "neprocenjiv" doprinos jugoslovenskoj kinematografiji.
"Treba razumeti da je u vreme kada je film snimljen Jugoslavija bila iza 'gvozdene zavese', zemlja istočnog bloka.
Igrajući Boru u filmu Skupljači perja, Fehmiju je privukao pažnju i postao jedini glumac iz tog dela Evrope koji je ostvario istaknutu međunarodnu karijeru", rekao je Zelenović.
U tom filmu, objavljenom 1967, Fehmiju igra Roma Boru, koji zarađuje za život prodajući perje.
U jednoj od najčuvenijih scena jugoslovenske kinematografije, pijani Bora sedi u kafani i lomi čaše golim rukama, uz pesmu "Đelem, Đelem".
Naslov pesme znači "Putujem" na romskom jeziku.
Govoreći na komemoraciji posle Fehmijuove smrti, njegov kolega i bivši srpski ministar kulture Branislav Lečić rekao je da je naučio puno toga od Fehmijua, sa kojim je počeo svoju glumačku karijeru.
"Fehmiju je bio najveći Srbin među Albancima i najveći Albanac među Srbima", rekao je Lečić.
Fehmiju je sarađivao sa svim poznatim režiserima bivše Jugoslaivje i dobio je brojne glumačke nagrade.
On se pojavljivao u filmovima i u drugim evropskim zemljama, posebno u Italiji, gde je postao poznat po TV seriji "Uliks".
Klađenje na Svetsko prvenstvo
U Beogradu su čak i oni koji se nikada ranije nisu kockali pohrlili da isprobaju svoju sreću.
Bojana Milovanović za Southeast European Times iz Beograda -- 08/07/10
Eliminisanje Srbije sa Svetskog prvenstva nije zaustavilo groznicu klađenja. [Nikola Barbutov/SETimes]
Kako se Svetsko prvenstvo bliži kraju, navijači se vraćaju normalnom životu.
Već nedeljama su mnogi zbog tog međunarodnog takmičenja dobar deo dana prikovani za televizore.
U Beogradu, kao i u mnogim drugim delovima regiona, Svetsko prvenstvo takođe puni kladionice.
"Svi se klade: muškarci i žene, mladi i stari; postoji potpuna euforija od početka Svetskog prvenstva", izjavila je za SETimes radnica jedne kladionice, koja je rekla da se zove Ivana.
Najviše poseta kladionici bilo je uoči utakmica koje je igrala Srbija, objašnjava ona.
"Jedna mušterija mi je rekla da je uzeo kredit kako bi se kladio da će Srbija pobediti Ganu.
Uzeo je 500 evra od banke, a njegova žena ne zna za to", kaže ona.
Neki su bili manje patriotski nastrojeni i kladili su se da će Srbija izgubiti od Nemačke na utakmici prošlog meseca, pa su bili iznenađeni rezultatom.
"Nema favorita na ovom Svetskom prvenstvu, jer je bilo velikih iznenađenja", istakla je Ivana.
Milena, mlada žena koja je bila u kladionici, rekla je da se kladi za svog prijatelja.
"On radi i ne može da dođe da uplati opkladu na vreme.
Jednom je izgubio 30.000 evra, ali mu još nije dosta", kaže ona.
Pažljivo gledajući liste i listiće za klađenje, drugi posetilac, Rade, priznaje da se kladi svakog dana i da zarađuje u proseku oko 10 do 20 evra dnevno.
"Kladio sam se na dnevnoj bazi, čak i pre Svetskog prvenstva, a sada jednostavno ne mogu da propustim nijednu utakmicu", rekao je on za SETimes.
Druge mušterije, kao što je Dragan, kažu da ih je atmosfera Svetskog prvenstva podstakla da pokušaju da se klade.
"Nikada se ranije nisam kladio, ali svi moji drugovi to rade", izjavio je on.
"Kladiću se na malu sumu i ako pobedim -- odlično, a ako ne -- nema veze."
Još jedna mušterija kladionice, Zoran, kaže da je izbegavao da ulaže novac kada su igrali Srbi.
"Dobijemo nemoguće protivnike, a izgubimo od onih za koje smo sigurni da možemo da ih pobedimo", rekao je on.
"Bio sam siguran da ćemo pobediti Australiju i kvalifikovati se za drugu fazu", dodaje Petar.
"Hvala Bogu nisam uložio puno novca.
Tužniji sam što je Srbija izgubila nego što sam izgubio novac", kaže on.
Srbija je eliminisana u prvoj fazi Svetskog prvenstva, ali Ivana kaže da interesovanje za klađenje nije opalo.
"Uprkos razočarenju, naše redovne mušterije su se vratile sledećeg dana", rekla je ona.
Mnogi će verovatno biti tamo u nedelju, kada Španija igra protiv Holandije u finalu, kao i u subotu kada se Nemačka i Urugvaj takmiče za treće mesto.
Jeremić: Srbija će ove godine podneti zahtev za članstvo u EU
BRISEL, Belgija -- Srbija namerava da podnese zahtev za članstvo u EU do kraja ove godine, saopštio je u četvrtak (5. novembar) ministar inostranih poslova Vuk Jeremić.
Obraćajući se članovima Spoljnopolitičkog odbora Evropskog parlamenta, Jeremić je izjavio da je njegova zemlja svesna rezervi koje neki članovi bloka imaju oko tog pitanja, ali je rekao da je vreme da se krene napred.
On je dodao da Beograd u potpunosti sarađuje sa tribunalom za ratne zločine, što je preduslov za napredak ka integraciji u EU.
Tokom boravka u Briselu, Jeremić se sastao sa komesarom za proširenje EU Olijem Renom koji je pohvalio napredak Srbije, ali je odbio da kaže da li se slaže sa namerom Beograda da tako brzo podnese zahtev za članstvo.
U međuvremenu u četvrtak, srpska vlada je odobrila nacrt zakona o utvrđivanju nadležnosti pokrajine Vojvodine.
Vlada kaže da se tom merom usklađuju ovlašćenja pokrajine sa ustavom i sprovodi proces decentralizacije i koncept široke autonomije, bez elemenata državnosti.
Nacrt zakona i Statut Vojvodine sada treba da se proslede parlamentu na raspravu. (B92, Tanjug, Blic, RTS - 05/11/09)
Poljoprivreda i Doha runda trgovinskih pregovora
Pomoćnik albanskog ministra ekonomije Ilir Ciko govori drugog dana Generalne skupštine petog Ministarskog samita Svetske trgovinske organizacije u Kankunu, 11. septembra.
Trgovinski pregovori zapeli su oko poljoprivrednih subvencija i zahteva EU da se raspravlja o novim pitanjima u vezi sa investicijama, nabavkama i konkurencijom. [AFP] Doha runda trgovinskih pregovora ima ozbiljne implikacije za siromašnije poljoprivredne zemlje u jugoistočnoj Evropi.
Ekonomista i bivši rumunski ministar finansija Danijel Dajanu objašnjava zašto.
Danijel Dajanu za Southeast European Times iz Bukurešta - 22/09/03
Pažnja sveta u poslednje vreme je usredsređena na Irak i Bliski istok.
Geopolitička pitanja i terorističke pretnje faktori su koji utiču na oblikovanje planova mnogih država.
Ta pitanja, međutim, ne mogu zaseniti sve lošiju ekonomsku situaciju u mnogim delovima sveta, koje muče niske ili opadajuće stope BDP, visoka ili rastuća nezaposlenost, trgovinski sukobi, širenje siromaštva, nesposobnost da se reaguje u situacijama prirodnih katastrofa i drugi problemi.
Pošto su Sjedinjene Države motor svetske ekonomije, oči su uprte u eventualni oporavak tamošnje ekonomije.
Međutim, postojeća stagnacija, pa čak i recesija u Zapadnoj Evropi, ukupne ekonomske perspektive čini prilično tmurnim.
U takvom okruženju, zemlje u razvoju prolaze najgore, kako na socijalnom, tako i na ekonomskom i političkom planu.
Ekonomski problemi u većem delu Afrike, kao i u delovima Latinske Amerike i Azije praćeni su krhkim institucionalnim strukturama, socijalnom fragmentacijom i dezintegracijom, kao i međunacionalnim sukobima i nasiljem.
Sve veći broj siromašnih država stvara jednu zabrinjavajuću dinamiku.
Ti trendovi predstavljaju važan kontekst sastanka STO u Kankunu.
Kada su pokrenuti trgovinski pregovori u Dohi, mnogi su ih pozdravili kao sredstvo ne samo za zaustavljanje rastućih protekcionističkih tendencija, već i za rešavanje pitanja velikog disbalansa u svetskoj trgovini.
U kontekstu hronične debate o slobodnoj nasuprot pravednoj trgovini, Doha runda trebalo bi da se bavi verovatno najnepravednijim aspektima svetske trgovine: veoma ograničenim pristupom poljoprivrednih proizvoda iz zemalja u razvoju tržištima bogatih zemalja i visokim subvencijama za poljoprivrednu proizvodnju u bogatim zemljama -praksom zbog koje je poljoprivreda u zemljama u razvoju u velikim teškoćama.
Poljoprivredni proizvodi glavni su izvozni artikal mnogih takvih zemalja.
U siromašnijim zemljama, istovremeno, troškovi za hranu čine veliki deo ukupne potrošnje stanovništva.
Sjedinjene Države i EU godišnje troše oko 280 milijardi evra na poljoprivredne subvencije, dok njihova pomoć za razvoj iznosi samo 50 milijardi.
Visoke subvencije održavaju visoku proizvodnju u bogatim zemljama i njihovim poljoprivrednicima daju "nepravednu" prednost nad njihovim kolegama u siromašnijim državama.
Ne bi se smele potcenjivati ozbiljne prepreke koje stoje na putu ispunjavanja legitimnih zahteva siromašnih zemalja.
U bogatim zemljama, farmeri čine važne i politički uticajne lobije, zbog čega je teško sprovesti bilo kakve promene.
Tu se moraju imati u vidu i bezbednosni aspekti, naročito u vreme kada na značaju sve više dobijaju nekonvencionalne pretnje i potreba da se izbegne preterana zavisnost od inostranih nabavki.
Ipak, teško je osporiti činjenicu da postojeći aranžmani, koji pogađaju seljake iz siromašnih zemalja i sputavaju izglede za razvoj, predstavljaju problem.
Svetska banka godinama je upozoravala na takvo stanje stvari, koje su priznali i najviši američki i evropski zvaničnici.
Međutim, usko definisani nacionalni interesi sprečili su neke ozbiljnije promene.
Evropska unija i Sjedinjene Države nedavno su postigle sporazum o trgovini poljoprivrednim proizvodima, što bi trebalo da pospeši pregovore u Kankunu.
Kao što su to dobro primetili analitičari, međutim, taj sporazum ne sadrži nikakve konkretne brojke za smanjenje tarifa i subvencija, a kamoli ne-tarifnih barijera.
Zbog toga taj aranžman više liči na pismo o namerama, bez nekog konkretnog brojčanog značaja.
Skup u Kankunu dodatno bi mogao da bude oslabljen ako napredak na planu trgovine (naročito poljoprivrednim artiklima) bude uslovljen zahtevima u pogledu ne-trgovinskih pravila.
Čini se da EU nije voljna da preduzme zajedničke pregovore o investicionim pravilima, politici o konkurenciji i drugim ne-trgovinskim propisima.
Ta pravila -- takozvana "singapurska pitanja" -- jesu važna, ali ne i vitalna u ovoj fazi debate.
Ako ne budu pametno formulisana i sprovedena, ne-trgovinska pravila neće unaprediti ekonomski razvoj siromašnih zemalja.
Kako stvari danas stoje, ne-trgovinska pitanja verovatno će "opteretiti" pregovore i umanjiti izglede za uspeh sastanka u Kankunu.
Zemlje jugoistočne Evrope imaju velike poljoprivredne sektore.
Poljoprivredna proizvodnja ukupno čini između 8 i 20 odsto BDP-a; u slučaju Albanije, ta brojka je skoro 50 procenata.
Veliki segmenti stanovništva žive u ruralnim oblastima.
Istovremeno, produktivnost je niska, a državni budžeti tu ne mogu puno da pomognu.
Ukoliko poljoprivreda ne dobije neki tehnološki/proizvodni podsticaj i bolji pristup tržištu EU, položaj seljaka u jugoistočnoj Evropi sasvim izvesno će se pogoršati.
U kombinaciji sa visokom nezaposlenošću u regionu, to bi još više otežalo položaj lokalnih ekonomija i povećalo socijalne tenzije.
Manje razvijenim evropskim zemljama potreban je lakši pristup tržištima EU za svoje poljoprivredne proizvode, što je snažan argument za reformu Zajedničke poljoprivredne politike (ZPP).
Sa druge strane, one siromašnije evropske zemlje koji imaju dobre izglede da uđu u EU zainteresovane su, iz socijalnih razloga a i zbog brojne ruralne populacije, za održavanje velikih poljoprivrednih subvencija.
Za njih, te subvencije bile bi svojevrsna sigurnosna ograda u vreme radikalnog smanjivanja državnih budžeta.
Među zemljama koje bi trebalo da se pridruže EU 2004. godine, sa tim problemom suočavaju se Poljska i Mađarska, a stvar je još ozbiljnija sa Rumunijom i Bugarskom, koje imaju brojnije ruralno stanovništvo.
Zapadni Balkan naći će se pred istom dilemom: potrebom za lakšim pristupom tržištu u kombinaciji sa težnjama za ulazak u EU i dobijanjem poljoprivrednih subvencija.
Zbog toga se može primetiti da ZPP, koja se smatra velikim problemom za svetsku trgovinu, može da među zemljama kandidatima za EU izazove ambivalentne političke stavove.
Većina tih zemalja želi da uđe u klub bogatih; međutim, njihove ekonomije nisu dovoljno konkurentne.
Siromaštvo u ruralnim oblastima moglo bi da se pogorša ukoliko ubrzano ne budu otvarana radna mesta van poljoprivrede i ne uspostavi se efikasan sistem socijalne sigurnosti i stvore se uslovi za nesmetanu emigraciju radne snage.
Istovremeno, Doha runda trgovinski pregovora ostaje vitalna za razvoj siromašnih zemalja i kandidati za EU moraju da sagledaju ukupne perspektive.
Za balkanske zemlje, koje imaju male šanse za skori ulazak u EU (pa su samim tim i manje zainteresovane za poljoprivredne subvencije), uspešna Doha runda obezbedila bi bolju zaštitu njihove domaće proizvodnje i lakši izvoz poljoprivrednih proizvoda.
Međutim, da bi Doha runda trgovinskih pregovora bila uspešno okončana, moraju prevladati drzavničko vizionarstvo među liderima razvijenih zemalja, briga za siromašne u svetu, kao i adekvatne mere na tom polju.
EU poziva Makedoniju da nastavi reforme
BRISEL, Belgija -- EU je u utorak (27. jul) saopštila da je reformski proces u Makedoniji dobio novi momentum, ali je pozvala zemlju da izađe na kraj sa nekim manjkavostima kako bi ubrzala svoj proces integracije.
Komesar za proširenje EU Štefan File rekao je posle sastanka Saveta EU i Makedonije za stabilizaciju i pridruživanje da Evropska komisija (EK) i dalje želi da otvori razgovore o pridruživanju sa Skopljem.
Međutim, Brisel prvo želi da vidi veći politički dijalog između vladajućih stranaka i opozicije, reforme u javnoj amdinistraciji, zagarantovanu nezavisnost pravosuđa, smeliju borbu protiv korupcije i unapređena ljudska prava.
Makedonski ministar inostranih poslova Antonio Milososki obećao je da će njegova zemlja nastaviti sprovođenje neophodnih reformi.
U međuvremenu u utorak, Hrvatska je došla korak bliže EU, zatvorivši još dva pregovaračka poglavlja -- o bezbednosti hrane, veterinarskoj i fitosanitarnoj politici i o finansijskoj kontroli.
Sa ta dva poglavlja zemlja je zaključila ukupno 22 od 33. (HRT, HINA, Poslovni dnevnik, Nova TV, MIA, Alsat M, Sitel, Makfaks - 27/07/10)
Srbija zabranila praćenje predsedničkih izbora američkim i britanskim posmatračima
Predstavnicima britanske i američke ambasade u Beogradu neće biti dozvoljeno da nadgledaju srpske predsedničke izbore 20. januara.
(Indipendent, B92 - 12/01/08; AP, Rojters, BBC, UPI, VOA, Beta, B92, Balkan Insajt - 11/01/08)
Pešaci prolaze pored izbornog plakata predsednika Borisa Tadića u Beogradu.
Vlada je u petak (11. januara) zabranila američkim i britanskim posmatračima da nadgledaju predstojeće izbore. [Geti Imidžis]
U do sada nezabeleženom koraku od zbacivanja režima Slobodana Miloševića, Srbija je u petak (11. januara) odlučila da zabrani zvaničnicima britanske i američke ambasade da nadgledaju predstojeće predsedničke izbore u zemlji.
Zahtevi dve diplomatske misije odbijeni su od strane srpske izborne komisije, s obzirom da prilikom glasanja nisu dobili odobrenje neophodne većine.
Ukupno 12 članova -- predstavnika Demokratske stranke (DS), G17 Plus, Liberalno demokratske partije (LDP) i Mađarske koalicije -- glasalo je da se odobri prisustvo britanskih i američkih posmatrača.
Bila je neophodna podrška najmanje 14 članova komisije.
Mada je zahteve dve ambasade ranije odobravala vlada premijera Vojislava Koštunice, predstavnici Demokratske stranke Srbije (DSS) bili su među sedam članova koji su glasali protiv zahteva.
Ta odluka, saopštena otprilike nedelju dana pre prvog kruga predsedničkih izbora 20. januara, usledila je nakon više puta ponovljenih Koštunicinih kritika na račun podrške Zapada nastojanjima Kosova da ostvari nezavisnost.
Slavoljub Milenković, član komisije iz Srpske radikalne stranke (SRS) optuženika UN za ratne zločine Vojislava Šešelja, rekao je da britanskim i američkim zvaničnicima neće biti dozvoljeno da nadgledaju izbore "zato što njihove zemlje žale da nas unište i otmu Srbiji Kosovo".
Izborna komisija je prvobitno odlučila da odbaci britanski i američki zahtev u četvrtak uveče, što je dovelo do prigovora člana LDP Save Pilipovića.
On je rekao novinarima da je "doneta druga nezakonita odluka koja nema osnova".
Ministar za javnu administraciju i lokalnu samoupravu Milan Marković, član DS predsednika Borisa Tadića, ima sličan stav.
Ukazujući da su srpske izborne procedure u skladu "sa najvišim demokratskim standardima", on je odbijanje komisije da britanskim i američkim zvaničnicima dozvoli nadgledanje izbora ocenio kao neosnovano.
Dve ambasade su bile zbunjene i razočarane odlukom komisije, ali su i dalje razmišljale da li da ulože protest.
"Nadgledanje izbora ne bi trebalo da se pretvori u političko pitanje", saopštila je britanska diplomatska misija u Srbiji, prenosi beogradski B92.
U drugom saopštenju koje je objavilo ministarstvo inostranih poslova u Londonu navodi se da je ministarstvo "zatražilo pojašnjenje od srpske izborne komisije".
Izborna komisija je u četvrtak odlučila da omogući nadgledanje izbora od strane 23 posmatrača iz Kancelarije OEBS-a za demokratske institucije i ljudska prava i tri predstavnika Međuparlamentarne skupštine Zajednice nezavisnih država.
Prema izveštaju koji je u petak objavila beogradska novinska agencija Beta, vlada je takođe dozvolila pristup grupi slovačkih posmatrača čiji je zahtev kasno podnet.
Glavni kandidati za predsednika su Tadić i Tomislav Nikolić iz SRS-a.
S obzirom da ankete pokazuju da nijedan od njih verovatno neće prikupiti preko 50 odsto podrške birača -- što bi im donelo pobedu u prvom krugu -- očekuje se drugi krug i već je provizorno zakazan za 3. februar.
Osumnjičeni u slučaju Ergenekon u Turskoj biće izvedeni pred sud
Zbog šokantnih navoda u istrazi koju je podržala vlada, grupa penzionisanih vojnih oficira, ličnosti iz mafije, univerzitetskih radnika, političara i novinara suočava se sa optužbama za planiranje brojnih atentata i bombaških napada.
Proces u istanbulskom sudu počinje u oktobru.
Ajahan Šimšek za Southeast European Times -- 29/07/08
Penzionisani brigadni general Veli Kučuk suočava se sa optužbama da je naložio niz atentata. [AFP]
Posle 13-mesečne istrage tužioci su u petak (25. jula) objavili optužnicu protiv Ergenekona na 2.455 strana.
Trinaesti odsek Istanbulskog suda za teška krivična dela složio se da vodi proces. Zbog velikog broja optužbi, suđenje će početi u oktobru.
Posmatrači očekuju da će potrajati više meseci.
U optužnici su navedene optužbe protiv 86 osumnjičenih, uključujući penzionisane vojne oficire, mafijaše, univerzitetske radnike i političare.
Pisci i novinari, uključujući velike kritičare vladajuće Partije pravde i razvoja (AKP) koja ima islamske korene, takođe se suočavaju sa optužbama.
Jedan kraći deo optužnice odnosi se na 20 drugih osumnjičenih lica uhapšenih početkom jula, uključujući penzionisane generale sa četiri zvezdice Hursita Tolona i Senera Erujgura.
Posmatrači očekuju još jednu optužnicu protiv generala zbog navodnog planiranja zbacivanja vlade AKP.
Osumnjičeni su navodno osnovali "terorističku organizaciju" čiji je glavni cilj bio da postane turska "država iz senke".
Tužioci nisu identifikovali njihovog navodnog glavnog organizatora, ali osoba za koju se sumnja da je broj dva u grupi, penzionisani brigadni general Veli Kučuk, suočava se sa optužbama da je naredio razne atentate i napade -- uključujući prošlogodišnju pucnjavu u Savetu države i napad ručnom granatom na sedište sekularnog dnevnika Džumhurijet u Istanbulu.
Prema rečima tužilaca, neka nerešena ubistva u prošloj deceniji dovedena su u vezu sa Kučukom i Ergenekonom.
Prema optužnici, među njima su ubistva nekih prokurdskih aktivista, pisca Nedžipa Hablemitoglua 2002. godine, biznismena Ozdemira Šabancija 1995. i bivšeg generala žandarmerije Esrefa Biltisa 1993. godine.
Članovi grupe navodno su razmišljali o atentatu na premijera Redžepa Tajipa Erdogana, načelnika generalštaba Jašara Bujukanita i turskog pisca i dobitnika Nobelove nagrade Orhana Pamuka, navodi se u optužnici.
Navodni cilj je bio da se izazove haos i podstakne zbacivanje vlade AKP od strane vojske.
Grupa Ergenekon je navodno imala kontakte sa drugim terorističkim grupama, kao što su Marksističko-lenjinistički PKK i islamistički turski Hizbulah.
Tužioci tvrde da je grupa, pored operativnog odeljenja za vojne veterane, imala druga odeljenja koja su nameravala da kontrolišu nevladine organizacije, medije i birokratiju.
Kolumnista dnevnika Milijet Hasan Džemal rekao je da će suđenje biti prekretnica za demokratiju i vladavinu zakona. "Ne znam šta će se desiti na kraju ovog suđenja.
Međutim, pokretanje ovog procesa samo po sebi je važna prekretnica", napisao je on u svojoj kolumni.
Haluk Sahin iz Radikala je međutim kritikovao pogrešne informacije u medijima.
On je rekao da, mada optužnica sadrži ozbiljne dokaze o krivičnim aktivnostima, takođe uključuje nejasne i nekonzistentne optužbe.
"Sud sada mora da napravi razliku između pripadnika terorističke organizacije, ako tako nešto postoji, i tih opozicionih pisaca i mislilaca", napisao je Sahin.
Srbija će učestvovati na Olimpijadi kao nezavisna država
Prvi put u poslednjih 96 godina srpski sportisti takmičiće se na Olimpijskim igrama pod srpskom zastavom.
Igor Jovanović za Southeast European Times iz Beograda -- 29/07/08
Spski teniser Novak Đoković mogao bi da osvoji zlatnu medalju u Pekingu. [Geti Imidžis]
Olimpijske igre u Stokholmu 1912. godine bile su poslednja Olimpijada na kojoj je Srbija učestvovala kao nezavisna država.
Posle toga, kao deo nekoliko državnih zajednica, srpski sportisti takmičili su se na Olimpijadama pod različitim nacionalnim imenima.
Ove godine u Pekingu, prvi put posle 96 godina, oni će se ponovo takmičiti pod srpskom zastavom.
Srbiju će u Pekingu predstavljati 91 sportista.
Iako zemlja ima tradiciju visokih ostvarenja u timskom sportovima -- prvenstveno u košarci, vaterpolu i rukometu -- ove godine najveća očekivanja Srbije su u individualnim sportovima.
Oči nacije uprte u teniserke Anu Ivanović i Jelenu Janković, koje se na nalaze čelu svetske rang liste za žene.
U muškom tenisu, Novak Đoković je treći na svetu.
Nenad Zimonjić je broj jedan u dublovima i ranije ovog meseca osvojio je Vimbldon.
Mnogi od njega očekuju osvajanje zlatne medalje u Pekingu.
Srpski plivači takođe imaju dobre šanse za osvajanje medalja.
Milorad Čavić drži trenutni evropski rekord u disciplini 100 metara slobodnim stilom.
U timskim sportovima, dosta se očekuje od vaterpolo reprezentacije, koja je nedavno izgubila u finalu Evropskog prvenstva od Crne Gore.
Igrači su obećali da će u Pekingu nadoknaditi taj poraz.
Muška i ženska odbojkaška reprezentacija imaju dobre šanse za osvajanje medalja.
Muški tim je iznenadio mnoge osvajanjem drugog mesta u Svetskoj ligi krajem ovog meseca.
Ženska ekipa će u Peking doputovati kao osvajač srebrne medalje na Evropskom prvenstvu.
Predsednik Srbije Boris Tadić predao je nacionalnu zastavu sportistima kada ih je ispraćao u Peking.
Nosilac zastave na ceremoniji otvaranja biće Jasna Šekarić, koja se smatra jednom od glavnih članova srpske delegacija zato što već ima pet olimpijskih medalja u streljaštvu.
"Vrlo sam ponosna i sretna da nosim zastavu, i mislim da smo svi sretni da se takmičimo pod srpskom zastavom posle 96 godina", rekla je Šekarićeva.
"Želim vam bezbedan put i želim da na Olimpijskim igrama uradite ono što možete, pošto će šta god budete uradili biti dovoljno", rekao je Tadić sportistima.
Smanjuju se šanse Hrvatske za ulazak u EU 2010. godine
U oštrom izveštaju EU kaže se da, čak i da Hrvatska završi pregovarački proces do kraja 2009. godine, on se ne može pridružiti Uniji pre 2011. ili 2012. godine.
U međuvremenu, tekući slučajevi korupcije u zemlji zahtevaju hitnu pažnju.
Nataša Radić za Southeast European Times iz Zagreba -- 29/07/08
"Hrvatska brodogradilišta moraju da ostvare nivo konkurentnosti i prođu kroz važne strukturne promene da bi preživela u EU", izjavio je izvestilac Evropskog parlamenta za Hrvatsku Hanes Svoboda. [Arhivski snimak]
Hrvatska neće biti u mogućnosti da se pridruži EU pre 2011. ili 2012. godine, iako se vlada u Zagrebu još uvek nada da će završiti pregovore sa blokom do kraja 2009. godine i postati član 2010. godine.
Izjava koju je dao izvestilac Evropskog parlamenta za Hrvatsku Hanes Svoboda u Zagrebu prošle nedelje nije predstavljala iznenađenje za posmatrače: Hrvatska ne završava pregovore željenom brzinom.
U međuvremenu, EU ima svoje sopstvene probleme, kao što je pokušaj legalizacije novog kruga proširenja uprkos odlučnog odbijanja Lisabonskog sporazuma od strane glasača u Irskoj.
Nanoseći štetu nastojanjima Hrvatske za članstvo, dva nedavna krivična dela oživela su zabrinutosti.
U jednom od njih, istaknuti novinar koji prati kriminal i korupciju, novinar Jutarnjeg lista Dušan Miljuš bio je teško pretučen ispred sopstvenog doma u junu.
Napadači su u bekstvu.
EU je uputila upozorenje povodom tog slučaja zato što naglašava uznemiravanje medija kao i institucionalne slabosti.
Napad na Miljuša drugo je takvo krivično delo za isto toliko meseci.
Igor Rađenović, bivši šef Zagrebačkih cesta i otvoreni kritičar korupcije u maju je fizički napadnut.
Policija je uhapsila dva osumnjičena u tom slučaju.
Hrvatska ima drugih problema: treba da nastavi pravosudne reforme i restrukturira svoju brodograditeljsku industriju koja slabo posluje i koja je najveći dužnik u zemlji.
"Hrvatska brodogradilišta moraju da ostvare nivo konkurentnosti i prođu kroz neke važne strukturne promene da bi opstala u EU", rekao je Svoboda u Zagrebu, navodeći probleme za koje je što pre potrebno pronaći rešenje.
Opozicioni ekspert za EU, potpredsednik parlamenta Neven Mimica, nije optimista u pogledu ispunjavanja krajnjih rokova.
Mada vlada ima ambiciozne planove i insistira na 2009. godini kao svom cilju, Mimica kaže da Hrvatska neće moći da otvori sva pregovaračka poglavlja na vreme.
Da bi ispunila taj cilj tokom predsedavanja Francuske EU, Hrvatska će morati da otvori 12 poglavlja do kraja ove godine, od čega većinu na jesen.
"Do sada smo uspevali da otvorimo i zatvorimo jedno po jedno poglavlje.
Sada bi trebalo da otvorimo njih 12 do kraja godine.
Mislim da matematika nije na našoj strani", rekao je Mimica.
Nauka i tehnologija: Neolitsko otkriće na Balkanu
U Bosni i Hercegovini pronađen veliki neolitski kompleks.
Takođe u vestima iz nauke: turski istraživači razvili novi sistem upozoravanja na zemljotrese, a Rumunija planira da lansira svemirsku raketu.
Bosanski arheolozi otkrili su neolitsku grnčariju u centralnoj Bosni i Hercegovini. [Geti Imidžis]
Bosanski arheolozi otkrili su dokaze o dva velika neolitska kompleksa u selu Zupčići, u blizini Goražda.
Članica arheološkog ima Zilka Kujundžić-Vejzagić izjavila je u utorak (8. septembra) da analize iskopane grnčarije pokazuju da su balkansko-anatolijiska i jadransko-mediteranska kultura ukrstile puteve.
Prva rumunska svemirska raketa "Helen" biće lansirana u oktobru sa obale Crnog mora.
Raketu "Helen" konstruisala je i napravila Rumunska aeronautička i kosmonautička asocijacija, nevladina organizacija sa sedištem u okrugu Valča.
Drugi Twestival Lokal u Rumuniji održan je u petak (11. septembra) u Bukureštu.
Slične manifestacije održane su širom sveta, a okupile su učesnike putem mikro blog servisa Twitter.
Tokom manifestacije u Bukureštu sakupljeno je 20.000 evra za kupovinu medicinske opreme za odeljenje za decu obolelu od raka u bolnici Marija Kiri u rumunskoj prestonici.
Novi projekat Croatian Coaching Brand promovisan je u sredu (9. septembra) u nacionalnom Udruženju za prirodnu energetsku i duhovnu medicinu u Zagrebu.
Prvi Croatian Coaching Brand seminar biće održan od 1. do 30. oktobra u prestonici.
Oni koji polože ispit dobiće diplomu Evropskog instituta za više životno podučavanje.
Tim istraživača sa istanbulskog Tehničkog univerziteta napravio je sistem koji može da upozori na zemljotrese četiri dana pre nego što se oni dogode, izvestila je 6. septembra novinska agencija Anadolu.
Sistem radi tako što stvara mapu područja zasnovanu na pomicanju i promenama na tlu, u vodi i u vazduhu, objasnio je Oguz Gundogdu sa odeljenja za geofizičko inženjerstvo na tom univerzitetu.
Prvo otklanjanje štitne žlezde u Evropi korišćenjem robotskog hirurškog sistema Da Vinči izvedeno je ranije ovog meseca u bolnici Igija u Atini.
Pacijent je bila 25-godišnja žena.
Taj metod omogućava hirurzima bolju preciznost i preglednost, a nema praktično nikakvog gubitka krvi i manje je komplikacija.
Sistem se uglavnom koristi u slučajevima manjeg raka štitne žlezde.
(Razni izvori – 07/09/09-14/09/09)
Crnogorski parlament prihvatio novu vladu premijera Đukanovića
Milo Đukanović je u sredu (8. januar) izabran za predsednika Vlade Crne Gore.
On je obećao referendum o nezavisnosti i ukazao da su među prioritetima njegove vlade ekonomski napredak, prava manjina i borba protiv organizovanog kriminala.
(Beta - 09/01/03; AP, Tanjug, Radio B92 - 08/01/03)
Crnogorski 75-člani parlament izabrao je u sredu (8. januar) bivšeg predsednika i lidera Demokratske partije socijalista (DPS) Mila Đukanovića za novog premijera.
On je dobio jednoglasnu podršku 39 poslanika vladajuće koalicije, ali članovi parlamenta iz opozicionih stranaka su bojkotovali glasanje.
Parlament je takođe prihvatio novu vladu koju čine četiri potpredsednika i 16 ministara.
Đukanović je pre glasanja predstavio program vlade, navodeći ekonomski napredak i reforme, prava manjina i borbu protiv organizovanog kriminala kao prioritete.
On je takođe obećao referendum o nezavisnosti.
«Uz neophodnu istrajnost, odgovornost i malo sreće Crna Gora će biti nezavisna i međunarodno priznata», rekao je Đukanović, prenosi AP.
«Mi ćemo preuzeti potpunu odgovornost za svoju budućnost u Evropi».
Đukanović, 40, je opisivan kao prozapadni demokratski orijentisani socijalista koji se zalaže za nezavisnost svoje republike od Srbije.
On je u novembru podneo ostavku na mesto predsednika kako bi preuzeo premijersku funkciju.
Đukanović je to učinio posle opštih izbora na kojima je pobedila koalicija predvođena DPS-om.
Filip Vujanović, vršilac dužnosti predsednika, pobedio je zatim na predsedničkim izborima održanim 22. decembra.
Izbori su međutim poništeni zbog nedovoljnog odziva birača.
Pored članova DPS-a Đukanovićeva vlada -- osma od uvođenja višepartijskog sistema u Crnoj Gori -- uključuje predstavnike Socijaldemokratske partije (SDP), Građanskog foruma i koalicije Albanci zajedno.
Đukanović i njegovi ministri prihvaćeni su nakon što su DPS i SDP postigli dogovor oko sastava nove vlade.
Glavni kamen spoticanja bilo je mesto ministra unutrašnjih poslova, koje će preuzeti bivši sudija Vrhovnog suda Milan Filipović.
Generalni dogovor postignut je nakon što su koalicione stranke potpisale sporazum prema kojem DPS dobija 80 odsto učešća u donošenju odluka, a SDP 20.
Kada je predstavio prioritete svoje vlade, Đukanović je završavajući govor ukazao da vlada neće biti u mogućnosti da reši probleme sa kojima se suočava crnogorsko društvo bez podrške javnosti.
Političke partije ostaju podeljene oko pitanja nezavisnosti republike.
Dok se očekuje da Đukanovićev kabinet nastavi politiku u tom pravcu, opoziciona Socijalistička narodna partija i Srpska narodna stranka zalažu se za jačanje veza sa Beogradom.
Opozicija je takođe kritikovala vladu ocenivši da je prevelika i preskupa.
Turska gradi novi zatvor za članove PKK
Nakon deset godina provedenih u samici, lider terorističke PKK dobija novo mesto boravka.
Esra Erduran za Southeast European Times iz Ankare -- 10/11/09
Čovek drži sliku lidera kurdskih pobunjenika koji se nalazi u zatvoru Abdulaha Odžalana tokom demonstracija prošlog meseca. [Geti Imidžis]
Abdulah Odžalan, zloglasni lider Kurdistanske radničke stranke (PKK), dobiće, kako se očekuje, društvo, prvi put posle otprilike jedne decenije.
PKK -- koja je odgovorna za preko 35.000 žrtava u sukobima sa turskim snagama bezbednosti -- Sjedinjene Države i EU smatraju terorističkom organizacijom.
Od kada su ga 1999. godine u Keniji uhapsile turske elitne snage, Odžalan je jedini zatvorenik u malom zatvoru na ostrvu Imrali koje se nalazi u južnom Mramornom moru.
On je čekao pogubljenje zbog izdaje, dok 2002. godine nije ukinuta smrtna kazna u sklopu mera koje je Turska preduzela radi harmonizacije svojih zakona sa zakonodavstvom EU.
Izdržavajući doživotnu zatvorsku kaznu, on provodi dane iza rešetaka u zatvoru sa maksimalnim merama bezbednosti tipa F na tom ostrvu, bez mogućnosti pomilovanja.
Međutim, dani izolacije su gotovi.
Odžalan će biti prebačen u novi zatvor na ostrvu, zajedno sa nekoliko drugih kriminalaca.
Prema izveštaju turskog informativnog portala soL, među zatvorenicima koji su podneli zahtev za transfer na to ostrvo su: Sakir Akurt, Četin Arkaš, Jašar Činbaš, Nihat Ekmez, Lokman Ladžin, Mustafa Okdžul, Nedim Ozalp, Naif Ozkilič, Husein Jildirim i Sait Jildirim -- svi osumnjičeni članovi PKK koji su osuđeni na doživotne zatvorske kazne ili strog zatvor.
Ministri pravosuđa rekli su da će lista biti smanjena na osam osoba, u skladu sa rezultatima testova koji su dati desetorici zatvorenika.
Prema izvorima, Odžalan će biti sam u svojoj ćeliji, ali će mu biti dozvoljeno da se u slobodno vreme druži sa zatvorenicima koji se nalaze u njegovoj zoni.
Prema nekim izveštajima, Odžalan će imati televizor.
Ministarstvo pravosuđa počelo je građevinske radove na novom zatvoru posle procene Komiteta Saveta Evrope za sprečavanje torture i nehumanog ili degradirajućeg postupanja ili kažnjavanja (CPT).
Delegacija CPT-a posetila je Odžalana i intervjuisala ga o njegovim uslovima života.
Delegacija se takođe sastala sa Odžalanovim advokatima koji su se žalili da im je teško da posete svog klijenta u trenutnim uslovima.
Ovi novi događaji odigrali su se u trenutku kada turska vlada preduzima demokratsku inicijativu -- u pokušaju da pokaže dobru volju prema Kurdima.
Prema CNN Turku, novi objekat košta oko 3,3 miliona evra.
SAD i saveznici pojačavaju napore za hapšenje Karadžića
Specijalni izaslanik SAD za pitanja ratnih zločina Pjer Ričard Prosper rekao je da će međunarodna zajednica pojačati napore za hapšenje bosanskog Srbina Radovana Karadžića optuženog za ratne zločine.
(AFP - 24/01/03; AP, Rojters, VOA, RFE/RL - 23/01/03)
Međunarodna zajednica će uložiti više napora u pravcu hapšenja Radovana Karadžića, rekao je u četvrtak (23. januar) specijalni izaslanik SAD za pitanja ratnih zločina.
Tokom dvodnevne posete Bosni i Hercegovini (BiH) Pjer Ričard Prosper je takođe obećao da će tribunal UN-a za ratne zločine nastaviti da radi sve dok Karadžić ne bude izveden pred lice pravde.
Snage SFOR-a su prošle godine u najmanje dva navrata doživele neuspeh pokušavajući da ga uhapse.
Veruje se da se bivši lider bosanskih Srba, koji je u bekstvu od 1996, skriva ili u planinama na jugoistoku Republike Srpske (RS) ili u Crnoj Gori.
Karadžić navodno ima jako lično obezbeđenje i podršku lokalnih seljana.
Takođe se veruje da su mu pružali podršku i biznismeni povezani sa Srpskom demokratskom strankom.
Posle prošlogodišnjih pretraga pripadnici mirovnih snaga rekli su da su pronašli dokaze koji povezuju Karadžića sa podzemljem BiH.
Prosper je ukazao da će međunarodna zajednica koristiti nove taktike koje će se manje oslanjati na SFOR.
«Mi smo spremni da iskoristimo razna sredstva koja su nam na raspolaganju... kako bi ga izveli pred lice pravde», rekao je on na konferenciji za novinare u Sarajevu nakon sastanka sa visokim predstavnikom Pedijem Ešdaunom.
«Mi sada nameravamo da formulišemo mere za preduzimanje akcije protiv... onih koji podržavaju strukturu koja pruža podršku Karadžiću», dodao je on.
Prosper je ukazao da se među onima koji pomažu Karadžiću nalaze i «uticajni ljudi» i istakao da će oni biti ispitani.
Sa unapređivanjem nastojanja za njegovo hapšenje i imena tih ljudi «postaće poznatija», dodao je on.
Mediji prenose izjave Ešdauna i diplomatskih izvora u Sarajevu da bi moguće mere uključivale zabrane izdavanja viza i zamrzavanje bankovnih računa.
Ove mere mogle bi da se odnose na više desetina lica za koja se sumnja da pomažu Karadžiću, uključujući zvaničnike, političare i biznismene.
Pre odlaska u Banja Luku u petak na sastanak sa novim predsednikom vlade RS, Draganom Mikerevićem, i drugim zvaničnicima, Prosper je rekao da će ih podstaći da poboljšaju svoju saradnju.
«Mi očekujemo da vlasti u Banja Luci prihvate svoju odgovornost... zakorače napred kao kredibilni članovi međunarodne zajednice i preduzmu akciju da izvedu Radovana Karadžića pred lice pravde», rekao je on dodavši da bi to moglo da pokaže na kojoj su strani.
«Oni takođe imaju aktivnu odgovornost da tragaju za tom osobom», rekao je Prosper.
Evropski lideri čestitaju novom američkom predsedniku
Šefovi država poslali su čestitke američkom predsedniku Baraku Obami povodom njegove inauguracije u utorak.
Oni su takođe izrazili nadu u pogledu boljih odnosa EU i SAD tokom njegovog mandata.
(Rojters, FT, Internešenel Herald Tribjun - 21/01/09; AP, AFP, DPA, BBC, VOA, Dojče Vele, Juronjuz, Euobzerver, HINA, SNA, MIA, Makfaks - 20/01/09)
Bilbord u Prištini sa čestitkom američkom predsedniku Baraku Obami. [Laura Hasani]
Evropski lideri čestitali su Baraku Obami na njegovoj inauguraciji na mesto 44. predsednika Sjedinjenih Država u utorak (20. januara), izražavajući nadu da će doći do bolje transatlantske saradnje u naporima za hvatanje u koštac sa izazovima sa kojima se svet suočava.
"Zajednički rad jedan je od najboljih načina da se reaguje na potrebe i nade ljudi sa obe strane Atlantika", navodi se u saopštenju predsedavajućeg EU Češke Republike.
EU se nada "bliskoj saradnji sa novom američkom administracijom u cilju stabilnog napretka transatlantskog partnerstva i konstantne adaptacije na ogromne izazove koje donose promene u svetu", dodaje se u saopštenju.
U Evropi postoje velika očekivanja da će prvi afro-američki predsednik doneti drastične promene u američko-evropskim odnosima u vremenu prepunom kriza.
"Lično smatram da je izbor predsednika Baraka Obame bio odlučujuća prekretnica za Ameriku", izjavio je predsednik Evropske komisije (EK) Žoze Manuel Barozo. "Sada bi takođe mogao da bude važna prekretnica za ostatak sveta."
On je rekao da bi EU i Sjedinjene Države trebalo da rade partnerski kako bi reagovali na globalne finansijske krize, pretnje miru i bezbednosti i klimatske promene.
Lideri 27 zemalja članica EU takođe su čestitali Obami.
Opisujući novog američkog predsednika kao "čoveka sa velikom vizijom", britanski premijer Gordon Braun rekao je da je njegovom inauguracijom obeleženo "novo poglavlje i u američkoj... i u svetskoj istoriji".
Francuska, rekao je predsednik Nikolas Sarkozi, rešena je da radi rame uz rame sa Sjedinjenim Državama i "ne može da dočeka" da novi predsednik "počne sa radom kako bi mogli zajedno sa njim da menjamo svet".
Nemačka kancelarka Angela Merkel opisala je utorak kao "vrlo specijalan dan" ne samo za Sjedinjene Države, nego i za milijarde ljudi i izrazila nadu u pogledu veće saradnje sa Vašingtonom.
"Nadam se da će naša saradnja biti oblikovana ... donošenjem odluka na osnovu toga da jedna zemlja sama ne može da reši svetske probleme", izjavila je u utorak nemačka liderka.
Balkanski lideri, uključujući hrvatskog predsednika Stipu Mesića i premijere Bugarske i Makedonije Sergeja Staniševa i Nikolu Gruevskog takođe su čestitali Obami i poželeli mu uspeh.
Mesić je Obami poželeo uspeh i izrazio uverenost u nastavak razvoja hrvatsko-američkih odnosa.
Gruevski se zahvalio novom američkom lideru na njegovoj "konstantnoj podršci, podsticaju i priznanju" konstitutivnog imena Makedonije, kao i u pogledu nastojanja Skoplja za prijem u članstvo NATO-a.
"Veoma cenimo vašu potvrdu našeg dostojanstva", napisao je on Obami.
U svom inauguralnom govoru, Obama je rekao “svim ljudima i vladama koji gledaju danas, od najvećih prestonica do malog sela u kom je rođen moj otac: Znajte da je Amerika prijatelj svakog naroda i svakog čovjeka, žene i deteta koji teže budućnosti mira i dostojanstvu …”, bez obzira na dva trenutna rata i ekonomske nedaće.
Pogoršava se spor između makedonske vlade i EVN
Makedonski premijer Nikola Gruevski izrazio je razočarenje učinkom austrijske firme koja vodi elektroenergetski monopol u njegovoj zemlji.
Regulatori bi mogli da joj oduzmu dozvolu za rad.
Goran Trajkov za Southeast European Times iz Skoplja – 21/01/09
EVN vodi elektroenergetski sektor u Makedoniji. [Tomislav Georgiev]
Jaz između makedonske vlade i EVN -- glavnog centra za distribuciju električne energije u Makedoniji -- povećava se.
Premijer Nikola Gruevski optužio je tu austrijsku firmu, koja je 2006. godine kupila nacionalnu elektroenergetsku monopolističku kompaniju u toj balkanskoj zemlji, da pruža loše usluge potrošačima.
"EVN Makedonija je najproblematičniji strani investitor kog imamo", rekao je Gruevski početkom januara.
Firma postavlja "vrlo loš primer" drugim stranim investitorima, dodao je on.
Makedonska domaćinstva izložena su čestim nestašicama struje.
Usluge su se posebno drastično pogoršale posle 1. oktobra 2008, a sve učestalije nestašice trajale su od nekoliko sati dnevno pa do jednog ili dva dana.
Kap koja je za mnoge Makedonce prelila čašu bile su rasprostranjene nestašice tokom novogodišnjih praznika.
EVN ili namerno uskraćuje usluge ili ne investira dovoljno u električnu mrežu, rekao je Gruevski.
On je takođe okrivio monopol za propust da poveže sportske arene -- što je građevinski prioritet vlade -- sa električnim uslugama.
"Nismo bili u mogućnosti da otvorimo arene u Brvenici i Demir Hisaru šest meseci, zato što EVN odbija da ih poveže. ... [Uskraćivanje usluga završenim stadionima] nije tako tragično, ali ono što je zaista tragično jeste to da [graditelji] mnogih privatnih preduzeća, fabrika i drugih projekata koji su u izgradnji mesecima mole da budu povezani", rekao je Gruevski.
EVN brani svoj rad.
Predsednik upravnog odbora firme u Makedoniji Džordž Valdner kaže da je kompanija dobar korporativni građanin Makedonije, jedna od nekolicine međunarodnih korporacija koje su voljne da investiraju tokom globalne ekonomske krize.
U odbranu svoje kompanije on je rekao da je ona potrošila 85 miliona evra na unapređivanje distributivne mreže u zemlji.
Portparolka kompanije Lenče Karpuzovska pripisala je nedavni niz nestašica porastu potražnje tokom praznika.
Nezavisna regulatorna komisija kaže da će ispitati optužbe protiv EVN i objaviti izveštaj.
EVN će morati da opravda svaki slučaj prekida snabdevanja i objasni nestašice struje koje su se odrazile na čitava sela i naselja.
Kazna za "neopravdanu" nestašicu je 5.000 evra.
Predsednik regulatorne komisije Slave Ivanovski upozorio je da bi EVN mogao da izgubi dozvolu za rad u Makedoniji, nakon čega bi vlada mogla da dodeli ugovor drugoj kompaniji.
Albanske verske zajednice podstiču saradnju
Dokument koji je izradila nova vlada, a koji su potpisale najveće verske zajednice u Albaniji, obećava poboljšanje međuverskih odnosa i saradnje sa vladom.
Manjola Hala za Southeast European Times iz Tirane – 21/01/09
Velike verske zajednice u Albaniji potpisale su sporazum o saradnji koji je izradila vlada. [Geti Imidžis]
Tri glavne verske zajednice u Albaniji preduzele su korak ka saradnji potpisavši sporazum kojim će se regulisati odnosi između njih i vlade, čime se utire put unapređivanju saradnje.
Najviši predstavnici zajednice Suni Muslimana, Pravoslavna crkva Albanije i zajednica Bektaša (šiitskih Muslimana) potpisale su sporazum krajem prošle godine sa ministrom turizma, kulture, omladine i sporta Iljijem Pangom.
On je predstavljao vladu na potpisivanju, baš kao što te tri verske zajednice predstavljaju kulturnu različitost zemlje, saopštilo je njegovo ministarstvo.
Po veličini četvrta verska zajednica, albanska Katolička crkva, potpisala je isti sporazum 2001. godine na zahtev Vatikana.
Novi razgovori protekli su nesmetano i doveli do brzog procesa potpisivanja.
"Mada su Albanci uvek uživali verska prava i slobode, novi sporazum deo je [vladine] ustavne dužnosti", izjavio je Rasim Hasanaj, predsednik Državne komisije za vere.
Prema sporazumu, država vraća tim zajednicama zemlju koju je zaplenila pre 1967, kada je komunistički režim zabranio svaku versku aktivnost i potpuno zatvorio sve verske entitete.
Premijer Sali Beriša nazvao je potpisivanje sporazuma istorijskim događajem, ističući da će se njime inicirati novi odnosi između vlade i verskih zajednica u Albaniji.
Sporazumom se uvodi izuzeće od poreza i državno finansiranje verskih entiteta.
Državna komisija za vere, zadužena za izradu nacrta, uzela je u obzir iskustva drugih evropskih zemalja koje su usvojile isti nacrt, istovremeno poštujući međunarodna dokumenta o ljudskim pravima i slobodama.
Prema ustavu, Albanija nema zvaničnu veru.
Međutim, država priznaje jednakost svojih verskih zajednica i njihovu nezavisnost.
Četiri vere u Albaniji -- muslimanska (Suni), pravoslavna, katolička i Bektaši (šiitski Muslimani) -- zajedno čine 98 odsto stanovništva.
Ostatak, oko 135 manjih zajednica, jesu protestanti (jevanđelisti), jehovini svedoci, mormoni, bahai i drugi.
Muslimani su tradicionalno većina u Albaniji.
Posle višedecenijskog surovo nametnutog ateizma koji je okončan 1990, relativno mali broj Albanaca upražnjava veru na redovnoj osnovi.
Albanske verske zajednice dugo su pokazivale međusobnu toleranciju i harmoničan suživot, što se posebno može videti tokom verskih praznika.
Pregled vesti iz kulture
Pregled vesti sa Balkana iz sveta sporta, zabave i kulture od 10. marta.
(Razni izvori -- 10/03/04 - 17/03/04)
Pregled vesti sa Balkana iz sveta sporta, zabave i kulture od 10. marta:
Muška reprezentacija Bosne i Hercegovine (BiH) osvojila je zlatnu medalju na 11. balkanskom takmičenju u karateu koje je prošle nedelje održano u Grčkoj.
Ženska reprezentacija BiH osvojila je srebrnu medalju.
Film bosanskog reditelja Srđana Vuletića «Leto u zlatnoj dolini» osvojio je dve nagrade na Međunarodnom filmskom festivalu u Sofiji u Bugarskoj.
Film je osvojio nagradu kritike FIPRESCI, kao i specijalnu nagradu žirija.
U Istanbulu, u Turskoj, u periodu od 10. do 25. aprila biće održan 23. međunarodni filmski festival.
Organizator festivala je Istanbulska kulturno-umetnička fondacija, a na njemu će biti prikazana 203 filma iz 62 zemlje.
Turski ministar kulture i turizma Erkan Mumču posetio je 14. marta u Berlinu Sajam međunarodne turističke razmene, obisavsi štandove kiparskih Turaka, Grčke, Portugala i Sjedinjenih Država.
Turska očekuje sa će ove sezone ugostiti skoro 16,5 miliona turista.
Žiri makedonskog dnevnika Utrinski vesnik jednoglasno je odlučio da romanu Milovana Stefanovskog Lost Zegol pripadne nagrada Roman godine u Makedoniji.
U konkurenciji je bilo ukupno 37 knjiga.
Nekoliko balkanskih džez muzičara, uključujući Tonija Kitanovskog, Teodosija Spasova, Vasila Hadžimanova i Aleksandra Sekulovskog nastupiće na džez festivalu Nišvil koji 18. marta počinje u Univerzitetskoj dvorani u Skoplju.
Organizacija festivala predstavlja zajednički projekat tri balkanska grada: Niša, Skoplja i Sofije.
U Tirani je 14. marta održan Festival letnjih dana.
Sponzori festivala bili su ministarstvo kulture i Privredna komora Tirane, a u sklopu manifesticije održane su parade, sajmovi knjiga, izložbe i gala koncert u Nacionalnom operskom i baletskom pozorištu.
Arheolozi Istarskog muzeja arheologije u Puli u Hrvatskoj predstavili su glavu drevne statue pronađene u blizini drevne Pulske arene.
Smatra se da glava visine 11 santimetara, urađena od grčkog belog mermera, ima izuzetnu arheološku vrednost.
Takođe se veruje da datira iz perioda između prvog i trećeg veka nove ere.
U Zagrebu je 9. marta predstavljeno drugo izdanje knjige Melite Svob Istorija Jevreja u Hrvatskoj.
Knjigu je objavio Istraživački i dokumetacioni centar CENDO u saradnji sa jevrejskom zajednicom u Zagrebu.
Novi lider SP Rama teži obnovi i demokratizaciji stranke
Popularni gradonačelnik Tirane Edi Rama novi je lider albanske Socijalističke partije.
On je obećao sveobuhvatnu reorganizaciju stranke, koja je bila poražena na julskim izborima posle osam godina na vlasti.
Erlis Selimaj za Southeast European Times iz Tirane -- 13/10/05
Novi lider SP Edi Rama rekao je da će dati sve od sebe da održi jedinstvo stranke. [Gent Škulaku]
Novi lider opozicione Socijalističke partije (SP) Edi Rama pokrenuo je program restrukturiranja stranke, u svetlu njenog poraza na julskim parlamentarnim izborima.
Na sastanku održanom u sredu (12. oktobra) Rama je pozvao lokalne odbore da igraju veću ulogu na mnogim poljima, uključujući izbor novog rukovodstva.
Taj predlog je došao dan nakon što je celokupno rukovodstvo SP podnelo ostavku, što je Rami omogućilo da počne sveobuhvatnu reorganizaciju stranke opterećene učestalim unutrašnjim sporovima i optužbama da je izgubila dodir sa biračima.
Rama, gradonačelnik Tirane, došao je na najvišu funkciju u stranci u nedelju, na vanrednom kongresu sazvanom nakon ostavke bivšeg premijera i predsednika SP Fatosa Nanoa, koji je preuzeo odgovornost za poraz SP na izborima posle osam godina na vlasti.
Rama je na glasanju na kongresu stranke lako odneo pobedu nad svojim protivkandidatom, bivšim albanskim predsednikom Redžepom Mejdanijem, i obezbedio sebi mesto predsednika stranke.
Od 449 glasova 297 bilo je za Ramu, a 151 za Mejdanija.
Novi lider rekao je delegatima da će dati sve od sebe da održi jedinstvo u stranci, uz poštovanje «suprotnih mišljenja».
«Dolaskom na ovu funkciju pružiću mogućnost da se jasno vidi da poštujem sve saradnike; veoma pažljivo slušam i one koji ne misle kao ja», rekao je Rama.
Pored ostalih reformi, Rama je predložio uvođenje koncepta «jedan član, jedan glas», kao osnovu za izbor rukovodstva.
Po mišljenju analitičara Rama se suočava sa višestrukim izazovima.
On mora da obnovi stranku kao jaku opozicionu snagu i održi je na čelu levičarskih partija, dok istovremeno gradi saveze i sarađuje sa drugim političkim snagama.
Rođen 1964, Rama je i umetnik i političar.
Kao gradonačelnik Tirane stekao je međunarodni ugled zbog svog ambicioznog programa ulepšavanja javnih mesta u prestonici.
On je u jednoj internet anketi izabran za Gradonačelnika sveta 2004.
Američki zvaničnik poziva na snažniju i efikasniju vladu BiH
Tokom posete Sarajevu u utorak, podsekretar američkog Stejt departmenta Nikolas Berns pozvao je na jedinstveno Predsedništvo Bosne i Hercegovine i druge vladine institucije, ukazujući da je došlo vreme za modernizaciju Dejtonskog mirovnog sporazuma.
(Jutarnji pregled OHR - 13/10/05; AP, Rojters, FENA - 12/10/05)
Podsekretar američkog Stejt departmenta Nikolas Berns. [AFP]
Podsekretar američkog Stejt departmenta za politička pitanja Nikolas Berns pozvao je u sredu (12. oktobra) na ustavnu reformu u Bosni i Hercegovini (BiH) radi stvaranja snažnije i efikasnije države.
Promene bi trebalo da uključuju jedinstveno predsedništvo zemlje i druge vladine institucije, rekao je Berns.
Ustav BiH deo je Generalnog okvira mirovnog sporazuma potpisanog u Dejtonu, u Ohaju, 21. novembra 1995. godine.
Sporazumom, kojim je okončan brutalni međuetnički sukob koji je trajao više od tri godine, uspostavljena je federalna država BiH koja se sastoji od dva entiteta -- Muslimansko-Hrvatske Federacije, ili Federacije BiH (FBiH), i republike bosanskih Srba, Republike Srpske (RS).
Pored vlade i parlamenta na državnom nivou, oba entiteta takođe imaju svoju vladu i parlament.
Zemlja ima tročlano predsedništvo, a svaki član predstavlja jednu od tri glavne etničke zajednice u BiH -- bosanske Muslimane, Hrvate i Srbe.
Pozdravljajući značajan napredak ostvaren u BiH u proteklih deset godina, Berns je istovremeno rekao da je vreme za zemlju da krene napred i modernizuje Dejtonski mirovni sporazum u skladu sa njegovim duhom.
On je takođe pohvalio nedavne korake ka uspostavljanju policijskih snaga u zemlji na državnom nivou u narednih pet godina, ističući da bi sledeći logičan korak bile izmene ustava.
«Dejtonski sporazum je imao za cilj okončanje rata, ali ne bi trebalo da bude zacrtan u kamenu ili betonu», rekao je Berns u sredu u Sarajevu, koje je bilo prva destinacija njegove trodnevne turneje na Balkanu.
«Verujemo da bi logičan cilj bili jedinstveno predsedništvo, jak premijer i parlament.»
Berns je u sredu razgovarao sa mnogim liderima zemlje, uključujući članove Predsedništva BiH Sulejmana Tihića i Borislava Paravca, premijera BiH Adnana Terzića i ministra inostranih poslova Mladena Ivanića, predsednika RS Dragana Čavića, lidera Saveza nezavisnih socijaldemokrata Milorada Dodika i visokog predstavnika Pedija Ešdauna.
Berns je pozvao članove Predsedništva BiH da posete Vašington 21. novembra i učestvuju na ceremoniji kojom se obeležava 10. godina Dejtonskog sporazuma, ističući istovremeno da se od rukovodstva očekuje da do tada pokaže jasnu viziju za promene.
Američki diplomata takođe je upozorio da BiH, Srbija i Crna Gora i Hrvatska ne mogu očekivati da izgrade bliskije odnose sa NATO-om sve dok se najtraženiji optuženici Međunarodnog tribunala za ratne zločine -- bivši lider bosanskih Srba Radovan Karadžić, njegov vojni komandant Ratko Mladić i penzionisani hrvatski general Ante Gotovina -- nalaze na slobodi.
Berns je rekao da je ohrabren izjavama koje su u sredu dali zvaničnici BiH, da se Karadžić i Mladić moraju suočiti sa pravdom u Hagu.
«Nadam se da će za pet nedelja, u Vašingtonu, lideri svih političkih stranaka u BiH, kao i tročlanog predsedništva, da će… zahtevati da se Karadžić i Mladić predaju», rekao je američki diplomata, prenose lokalni mediji.
«To bi bio korak napred», istakao je on.
Srbija i Crna Gora na prvom mestu liste poslovnih reformatora Svetske banke
U novom izveštaju Svetske banke Srbija i Crna Gora nalazi se na prvom mestu na listi zemalja koje su uložile najveće napore za unapređivanje poslovne klime.
Mada hvale vladu za sprovođenje reformi, eksperti Banke upozoravaju da taj tempo mora da se održi.
Davor Konjikušić za Southeast European Times iz Beograda -- 13/10/05
Srbija i Crna Gora uklonila je birokratske prepreke i olakšala pokretanje biznisa, ističe se u izveštaju. [Svetska banka]
Srbija i Crna Gora zauzela je prvo mesto na listi zemalja koje su učinile najviše na sprovođenju reformi koje imaju za cilj unapređivanje klime za poslovanje, zaključuje se u izveštaju koji je nedavno objavila Svetska banka.
U izveštaju pod nazivom «Poslovanje u 2004: Stvaranje radnih mesta» nalazi se prva globalna rang lista 155 zemalja vezana za ključne poslovne regulative i reforme.
Izveštaj pokazuje da su bivše komunističke zemlje u istočnoj Evropi, uključujući zemlje jugoistočne Evrope, agresivno tražile preduzetnike i investitore sprovodeći važne reforme usmerene na uklanjanje birokratskih prepreka i smanjenje poreza.
U međuvremenu, Srbija i Crna Gora našla se na prvom mestu među 12 najuspešnijih zemalja sveta kada su u pitanju reforme, a slede je Gruzija, Vijetnam, Slovačka, Nemačka, Egipat, Finska, Rumunija, Letonija, Pakistan, Ruanda i Holandija.
«Postoje neke zemlje, poput Slovačke, Poljske i Ukrajine, koje su ostvarile veći napredak od Srbije i Crne Gore u određenim oblastima, ali ukupno gledano, kada se uzmu u obzir sve oblasti, Srbija i Crna Gora ostvarila je najveći napredak u reformama», izjavila je Vesna Kostić, portparol Svetske banke u Beogradu.
Prema studiji na 188 strana, Srbija i Crna Gora postigla je napredak u osam od deset oblasti koje su analizirane u izveštaju.
Pojednostavila je procedure za otvaranje preduzeća, dobijanje dozvola, zapošljavanje i otpuštanje, registraciju imovine, plaćanje poreza, zatvaranje preduzeća i odlazak pod stečaj.
U dve oblasti -- zaštiti investitora i spoljnoj trgovini -- nije zabeležen napredak.
Osnivački kapital za otvaranje preduzeća smanjen je sa 5.000 evra na 500 evra, dok je vreme potrebno za registraciju skraćeno sa 51 na 15 dana.
Karolina Jungr, direktor kancelarije Svetske banke u Beogradu, pozdravila je napredak uz jedno upozorenje.
Važno je, rekla je ona, da se održi momentum.
«Desilo se puno dobrih stvari i zasluge za neke od njih pripadaju vladi», izjavila je Jungr, a prenosi AP.
«Postignut je ogroman napredak, samo nemojte da dignete sve četiri u vis i kažete da ste sve završili.» Srbija i Crna Gora krenula je sa reformama relativno kasno u poređenju sa drugim zemljama u regionu, istakla je Jungr, i još uvek mora naporno da radi da bi to nadoknadila.
Eksperti Svetske banke posebno žele da vide ubrzavanje rešavanja sudskih predmeta, pojednostavljivanje zemljišnih propisa i olakšavanje spoljne trgovine.
Srpski ministar privrede Predrag Bubalo pozdravio je izveštaj, ali kaže da će proći još izvesno vreme pre nego što reforme donesu građanima Srbije bolji kvalitet života.
«Ono što se promenilo jeste da će biti više radnih mesta, moraćemo da radimo više i tek posle dužeg vremenskog perioda građani će osetiti ta poboljšanja, kako finansijski tako i na druge načine», rekao je on.
Strani investitori su zadovoljni tempom reformi i naglašavaju da sada treba da dođe do usporavanja.
«Postoje stvari koje ne funkcionišu onako kako bi trebalo, ali svakako nismo očekivali da sve bude savršeno za dve godine.
Mi imamo plan i zadovoljan sam zato što vidim napredak», rekao je direktor Duvanske industrije Niš Eugenio Sidoli.
Turska definiše novu taktiku u borbi protiv PKK
Ponavljajući svoju rešenost da slome nasilje terorista, turske vlasti istovremeno ukazuju da su demokratizacija i smanjenje ekonomske nepravde ključni za smirivanje militantne Radničke partije Kurdistana.
Alan Kov za Southeast European Times -- 26/08/05
Militanti iz PKK slušaju instrukcije u kampu za obuku 11. avgusta.
Lider grupe nedavno je pozvao na jednomesečno primirje. [AFP]
Posle nedavnog porasta broja napada terorista iz Radničke partije Kurdistana (PKK), vlasti u Ankari pokrenule su novu strategiju za rešavanje problema.
Tokom posete Dijarbakiru ranije ovog meseca, premijer Redžep Tajip Erdogan rekao je da rešenje leži u jačanju demokratije.
Turski Savet za nacionalnu bezbednost (MGK) sastao se nakon toga da razmotri nove mere usmerene na unapređivanje ekonomskog razvoja u jugoistočnoj Turskoj, koji je poremećen 20-godišnjim sukobima sa PKK.
Prema izveštaju koji je pripremio Generalni sekretarijat MGK, ponovno oživljavanje nasilja delimično je odraz podela unutar same PKK, čiji se lideri prepiru oko budućeg pravca kojim će krenuti ta grupa.
Drugi razlog je predstojeće usvajanje novog turskog antiterorističkog zakona koje se očekuje u septembru.
Kao rezultat separatističke kampanje PKK više desetine hiljada ljudi izgubilo je živote.
Posle hapšenja njenog lidera 1999. godine, Abdulaha Odžalana, ta grupa je proglasila unilateralno primirje i kasnije promenila ime.
Međutim, u junu 2005. godine odlučila je da prekine primirje i nastavi oružani konflikt, posebno u oblastima u jugoistočnoj Turskoj u kojima živi uglavnom kurdsko stanovništvo.
Zabrinute da bi loši stari dani krvoprolića i slamanja grupe od strane vlade mogli da se vrate, nevladine organizacije i neki kurdski intelektualci apelovali su na PKK da položi oružje, istovremeno pozivajući Ankaru da odobri široku amnestiju.
Novi kurdski politički pokret na čelu sa poslanicima bivše Demokratske partije (DEP) Lejlom Zanom, Orhanom Doganom, Selimom Sadakom i Hatipom Dikleom zatražio je od PKK da proglasi bezuslovno primirje na neodređeno vreme.
U međuvremenu, premijerove izjave sa naglaskom na demokratiju povećale su nadu da opasnost od nasilja može da se smanji putem pomirenja.
Petnaest kurdskih udruženja, 30 saveza, 18 poslovnih grupa i Dijarbakirska demokratska platforma podržali su Erdogana, koji je rizikovao žestoke kritike turskih nacionalista i nekih opozicionih političara priznavši da se «kurdsko pitanje» mora rešiti.
Prava manjina jedno su od pitanja sa kojima se Turska mora suočiti u okviru svojih nastojanja za pristupanje EU.
Očekuje se da će razgovori o članstvu u Uniji početi 3. oktobra.
Zemlja je već sprovela neke reforme u tom pravcu, uključujući ukidanje zabrane na emitovanje programa i nastavu na kurdskom jeziku.
Najmanje jedan od lidera PKK povoljno je reagovao na inicijative vlade.
Zubejir Ajdar, koji je i bivši poslanik DEP, objavio je saopštenje u kojem se proglašava jednomesečno primirje i ukazuje da su nedavni koraci koje je preduzela Ankara pokazatelj iskrenosti vlade.
Da li su Srbiji potrebni prevremeni izbori?
Male su šanse da vladajuća koalicija DOS raspiše prevremene izbore sve dok ima većinu u srpskom parlamentu. [AFP] Iako opterećena skandalima i napadima opozicije, srpska vlada još uvek ima kontrolu nad parlamentom i neće sazivati vanredne izbore.
Davor Konjikušić za Southeast European Times iz Beograda - 06/10/03
Leto u Srbiji obeležile su političke afere.
Međusobno blaćenje i optuživanje nekadašnjih saveznika -- Demokratske stranke i grupe eksperata koja je postala politička stranka, G-17 Plus -- kulminiralo je skandalom sa ministarkom saobraćaja Marijom Rasetom Vukosavljevic u glavnoj uloži.
Prema tvrdnjama G17 Plus, ministarka i njen suprug, bivši šef obezbeđenja pokojnog premijera Zorana Đinđića, zloupotrebili su kredite dobijene iz Fonda za razvoj.
Umesto da ta sredstva budu uložena u uzgoj ovaca, što je deklarativno bila svrha kredita, novac je otišao na izgradnju noćnog kluba u Bajinoj Basti, malom gradu u blizini granice sa Bosnom i Hercegovinom.
Odgovarajući na optužbe, Raseta-Vukosavljević pokušala je da zaštiti svoju skandalima opterećenu vladu.
Ona je tvrdila da su vlasnici dotičnog noćnog kluba u stvari brat i otac njenog muža i da oni vode poslove. Raseta-Vukosavljević je naglasila da njen suprug sa time nema ništa, osim što povremeno svrati i naruči piće.
Ministarka je takođe rekla da njen muž nema potrebu da zloupotrebljava kredite, jer potiče iz bogate porodice i zbog toga što su njegovi prihodi od posla telohranitelja dovoljni.
Ta objašnjenja, međutim, nisu baš zadovoljila srpsku javnost, naročito kada je obelodanjeno da je Raseta-Vukosavljević u upravnom odboru koji odobrava kredite.
Opoziciji je skandal došao kao naručen, pa je odmah zatražila prevremene izbore.
Dvojica ministara već su dala ostavke na funkcije u vladi, a jedna poslanica napustila je redove Demokratske opozicije Srbije (DOS), pošto se ispostavilo da je bila odsutna sa glasanja za izbor novog guvernera Narodne banke Kori Udovički, jer je bila na letovanju u Turskoj; za sada nepoznata osoba glasala je njenom karticom.
Novi guverner zamenila je Mlađana Dinkića, jednog od vođa G17 Plus, što je izazvalo pravu lavinu međusobnog optuživanja između te partije i Demokratske stranke.
I pored svega toga, analitičari predviđaju da su male šanse da vladajući DOS raspiše vanredne izbore sve dok uživa većinu u srpskom parlamentu.
Sva je prilika da će se političke svađe nastaviti, a DOS će se verovatno i dalje oslanjati na podršku malih stranaka u svojim redovima, ali i ostataka stranaka bivšeg režima.
Jedini vladini aduti na kraju bi mogli da budu pitanje ulaska u Evropsku uniju i podizanje životnog standarda, što građani Srbije još nisu iskusili.
Istraživanja javnog mnjenja govore da vlada trenutno uživa podršku između deset i petnaest odsto građana, što je polovina podrške koju je imao Milošević pred izbore 2000. godine.
Čini se da samo ta činjenica opravdava zahteve opozicije za prevremenim izborima; čak i ljudi koji ne prate politiku svesni su jaza između podrške koju DOS ima u parlamentu i njegove nepopularnosti van njega.
Prema istraživanjima agencije za ispitivanje javnog mnjenja Stratedžik marketing, Demokratska stranka Srbije vodi u svim anketama.
Kada bi danas bili održani predsednički izbori, ustanovila je ta agencija, Koštunica bi osvojio oko milion glasova; na drugom mestu bio bi Miroljub Labus iz G17 Plus sa 650 hiljada glasova.
Kandidat Demokratske stranke Boris Tadić dobio bi samo 200 hiljada glasova.
Vlada je pokušala da prebrodi krizu izazvanu serijom skandala i opozicionih napada, tako što je premijer Zoran Živković objavio predlog sporazuma o minimalnom državnom interesu radi postizanja neophodnog političkog konsenzusa.
Predlog je upućen svim članicama vladajuće koalicije i demokratske opozicije.
Sporazum, međutim, verovatno nikada neće biti postignut, jer opozicione stranke znaju da je vlada izgubila većinsku podršku.
Većina političkih analitičara predviđa da će, ako ne bude izbora, opozicija nastaviti sa strategijom obelodanjivanja afera i pokušaja diskreditacije vlade.
Od posebnog značaja je još jedan faktor relevantan za pitanje izbora.
Imajući u vidu da je Srbija u tranzicionoj recesiji treću godinu zaredom, vlastima se ne piše dobro.
Industrijska proizvodnja u julu mesecu bila je 8,7 pošto niza u odnosu na prošlogodišnji prosek, dok je teška industrija pred kolapsom.
Poljoprivredu je, opet, teško pogodila ovogodišnja suša.
Vladi ide u korist činjenica da je svetska kriza izazvana terorističkim napadima dostigla svoj vrhunac.
To bi moglo da dovede do stabilizacije svetskog tržišta.
Istovremeno, na Balkanu se očekuju nove investicije zbog Olimpijskih igara u Atini iduće godine.
Nedostatak izvoza, s druge strane, ne ide u korist vlastima; ovogodišnji deficit je 2,5 miljarde dolara.
Restrukturiranje ekonomije i njen oporavak nisu dovršeni i teško da će to biti do 2004. godine.
Iz tog razloga, ekonomisti savetuju vladi da ipak razmisli o prevremenim izborima.
U suprotnom, novac dobijen od privatizacije biće potrošen na kupovinu socijalnog mira, što verovatno neće potrajati do redovnih izbora zakazanih za sledeću godinu.
Pregled vesti iz kulture
Pregled vesti iz jugoistočne Evrope iz sveta sporta, zabave i kulture od 16. novembra.
(Razni izvori – 16/11/05 – 23/11/05)
Čovek u istanbulskoj aveniji Taksim gleda poster sa portretima turskih glumaca koji je postavljen povodom obeležavanja 91. godišnjice turske kinematografije. [AFP]
Projekcijom filma bosanskog režisera Harisa Tanovića «Pakao», u po veličini drugom gradu Grčke počeo je 46.
Međunarodni solunski filmski festival. Tokom festivala koji će trajati do 27. novembra biće prikazano oko 200 filmova.
Jedan od najvećih svetskih dirigenata Zubin Mehta, poreklom iz Indije, nastupiće 26. i 27. novembra u Beogradu sa orkestrom Beogradske filharmonije.
Solista će biti slovenački mecosopran Marjana Lipovšek.
U rumunskom gradu Brašovu ove nedelje se održava Festival savremene drame.
Festival su zajedno organizovali Rumunsko ministarstvo kulture, Rumunsko pozorišno udruženje i opštinske vlasti.
Deset bugarskih autora učestvovalo je na godišnjoj književnoj manifestaciji «Literatur im Herbst» («Književnost u jesen»), koja je održana u Beču od 11. do 13. novembra.
Tokom manifestacije, koju je organizovala asocijacija Alte Šmide Kunstverajn Vin, takođe je predstavljeno izdanje antologije bugarske beletristike.
U sarajevskoj galeriji Kolegijum artistikum 22. novembra otvorena je izložba bosanskog umetnika Zlatana Ibrahimpašića.
Izložba «Sarajevski ratni posteri» organizovana je povodom 10. godišnjice od potpisivanja Dejtonskog mirovnog sporazuma.
Radovi sa 20. konkursa Kumanovske umetničke fotografije predstavljeni su na izložbi organizovanoj u tom makedonskom gradu.
Ovogodišnji pobednik konkursa je Darko Petrovski, dok su drugo i treće mesto zauzeli Marjan Jonevski i Erol Bajram.
Na izložbi su predstavljena ukupno 73 rada 27 autora.
Omladinske igre postaće regionalna sportska manifestacija u jugoistočnoj Evropi
Komesar EU za proširenje Oli Ren novi je pokrovitelj Omladinskih sportskih igara koje imaju više od 35.000 učesnika u jugoistočnoj Evropi.
Nataša Radić za Southeast European Times iz Zagreba -- 15/10/07
(S leva) Predsednik Omladinskih sportskih igara Zdravko Marić, engleski fudbaler sredine terena Dejvid Bekam i generalni sekretar Omladinskih sportskih igara Igor Kosta u Lisabonu 2004. godine.[Geti Imidžis]
Grupa mladih entuzijasta odlučila je 2004. godine da pomogne programu prevencije upotrebe droga organizujući takmičenja školske dece u različitim sportovima.
Njihov prvi projekat u hrvatskom gradu Splitu 2004. godine bio je uspešan, a od 2004. godine Omladinske sportske igre postale su međunarodna manifestacija za decu iz raznih zemalja.
Ove godine u igrama je učestvovalo otprilike 35.000 dece.
Svakog leta školska deca žive u letnjim kampovima i takmiče se u timskim sportovima poput fudbala, košarke, rukometa i odbojke.
Oni takođe stiču nove prijatelje, razgledaju okolinu i plivaju.
Projekat koji vodi Zdravko Marić, predsednik organizacionog komiteta, pozdravljen je od strane hrvatske vlade, zdravstvenih institucija i škola, jer promoviše dobru fizičku kondiciju i zdravlje.
Deca i njihovi roditelji zadovoljni su što mladi provode leta u zdravoj sredini pod nadzorom tutora.
Igre su dobile međunarodni karakter zahvaljujući podršci poznatih sportista kao što je Dejvid Bekam, koji je zvanično ambasador Omladinskih sportskih igara.
Kada je Marić počeo projekat kao volonter, ideja je bila da se promoviše sport u dalmatinskom gradu Splitu.
S obzirom da se broj učesnika povećao, takmičenja se održavaju širom Hrvatske.
Marić želi da igre postanu regionalna manifestacija, za koju će Omladinske sportske igre imati lokacije širom jugoistočne Evrope.
Organizatori traže međunarodnu pomoć za tu ideju.
U tom smislu, Marić i regionalni koordinator igara Adnan Terzić nedavno su predložili komesaru za proširenje EU Oliju Renu projekat Bistra-Omladinske sportske igre i koncept igara kao regionalnog sportskog događaja.
Marić kaže da se Ren složio da bude sponzor Bistra-Omladinskih sportskih igara.
On će takođe predstaviti ideju regionalizacije Omladinskih igara predsedniku Evropske komisije Žoze Manuel Barosu.
"Gospodin Ren je ukazao na značaj i neophodnost ovog projekta za dobrobit samog regiona, zato što altruizam, verska tolerancija i prijateljstvo među mladim ljudima -- što je cilj igara -- stvaraju osnovne temelje i uslove za dobre odnose između zemalja u regionu", rekao je Marić.
Turska će pružiti diplomatiji poslednju šansu pre donošenja odluke u vezi sa Irakom
Turski premijer Redžep Tajip Erdogan rekao je tokom vikenda da bi prekogranični upad mogao da bude izveden "u bilo kom trenutku ako se bude smatralo da je to neophodno".
Većina diplomata očekuje intenziviranje pregovora u naredne tri nedelje, umesto momentalnog vojnog rešenja.
Ajhan Šimšek za Southeast European Times -- 15/10/07
Turski vojni kamioni prevozili su prošle nedelje tenkove na putu koji povezuje turski grad Džizre na jugoistoku zemlje sa Širnakom. [Geti Imidžis]
Turska vlada u ponedeljak (15. oktobar) treba da izradi zahtev u kojem traži odobrenje parlamenta za vojnu operaciju usmerenu na iskorenjavanje baza terorističke Kurdistanske radničke partije (PKK) u severnom Iraku.
Vlasti kažu da su već naložile vojsci da izvrši pripreme.
U izjavama datim tokom vikenda, premijer Redžep Tajip Erdogan delovao je odlučno u pogledu preduzimanja akcije "u bilo kom trenutku ako se bude smatralo da je to neophodno", uprkos međunarodnim pozivima na uzdržanost.
"Spremni smo da platimo svaku cenu", rekao je Erdogan.
Međutim, diplomatski izvori kažu da je skori upad malo verovatan.
Umesto toga, navode oni, narednih nedelja doći će do intenziviranja napora za izlaženje na kraj sa tim problemom diplomatskim sredstvima.
Dok je turska vojska insistirala na upadu, Erdoganova administracija bila je skeptična.
Međutim, s obzirom na nastavak nasilja PKK, vlada je pod sve većim pritiskom javnosti da reaguje.
PKK je pojačala svoju kampanju terora, što mnogi bezbednosni analitičari objašnjavaju kao usklađeni pokušaj uvlačenja Turske u sukob.
Sedmog oktobra militanti iz PKK naoružani vatrenim oružjem i eksplozivima ubili su 13 vojnika u jugoistočnoj provinciji Širnak.
To je jedan od napada koji je doneo najveće gubitke u poslednjih nekoliko godina.
Erdogan je prošle nedelje predsedavao bezbednosnim sastankom na visokom nivou koji je sazvan kako bi se razmotrila opasnost od PKK.
"Sve relevantne institucije dobile su neophodna naređenja i instrukcije da izvrše sve vrste pravnih, ekonomskih i političkih priprema za okončanje prisustva terorističke organizacije u susednoj zemlji, uključujući i moguću prekograničnu operaciju", navodi se u saopštenju objavljenom posle sastanka.
Oko 3.000 militanata PKK je, kako se smatra, pronašlo utočište u planinama severnog Iraka, koristeći tu oblast kao polaznu tačku za napade unutar Turske.
Od januara je poginulo otprilike 150 turskih vojnika.
Sjedinjene Države upozorile su Tursku da bi prekogranična operacija mogla da ugrozi regionalnu stabilnost.
Međutim, odnosi između Ankare i Vašingtona trenutno su zategnuti zbog odluke odbora američkog Kongresa da usvoji rezoluciju u kojoj se masakri Jermena tokom Prvog svetskog rata opisuju kao genocid.
Pomoćnik američkog državnog sekretara Danijel Frid i podsekretar ministarstva odbrane za politička pitanja Erik Edelman otputovali su u subotu u Ankaru da informišu zvaničnike o tekućim naporima Bušove administracije da blokira jermensku rezoluciju.
Oni su takođe pozvali turske zvaničnike da ne pokreću upad u Irak, ukazujući da bi se time proširila nestabilnost u toj zemlji.
Erdogan je međutim, čini se, odbacio te preporuke.
"Ne treba nam ničiji savet o severnom Iraku i operaciji koja će tamo biti izvedena", izjavio je on na stranačkom skupu u Istanbulu održanom tokom vikenda.
Turski ministar inostranih poslova Ali Babačan će, kako se očekuje, posetiti Bagdad narednih dana, povodom priprema za regionalni sastanak o Iraku, kao i da izrazi rešenost Turske da eliminiše pretnju koju predstavlja PKK.
Ministri unutrašnjih poslova Turske i Iraka takođe će se, kako se očekuje, sastati kasnije ovog meseca u Kuvajtu, na marginama regionalnog bezbednosnog sastanka na temu Iraka.
Ambasador Iraka u Turskoj Sabah Umran rekao je da su oba sastanka važna u cilju prevazilaženja razlika i izbegavanja veće krize u regionu.
Umran je takođe upozorio protiv prekogranične operacije, rekavši da bi se time prekršila suverena prava Iraka.
On je izrazio spremnost Iraka da produbi dijalog sa Turskom o eliminisanju opasnosti od PKK.
Sporazum o borbi protiv terorizma koji su potpisali ministri unutrašnjih poslova Turske i Iraka i dalje čeka ratifikaciju iračkih zakonodavaca.
Kurdski poslanici su međutim već izrazili razne rezervacije u pogledu sporazuma.
Pre njegovog potpisivanja iz teksta je, zbog protivljenja kurdskih političara u Iraku, izbačen ključni paragraf kojim se Turskoj dozvoljavaju limitirane operacije potrage u pograničnoj oblasti.
Jedna od ključnih diplomatskih bitaka odvijaće se, kako se očekuje, početkom sledećeg meseca u Istanbulu.
Turska će biti domaćin susedima Iraka na regionalnom forumu, na kojem bi trebalo da učestvuje i američka državna sekretarka Kondoliza Rajs.
Erdogan planira da poseti Vašington početkom sledećeg meseca, gde će se, kako se očekuje, sastati sa predsednikom Džordžom V. Bušom povodom PKK.
Zamenik načelnika generalštaba Turske vojske general Ergin Sajgun izjavio je novinarima u ponedeljak da je prerano razgovarati o vremenskom okviru ili obimu moguće vojne opreacije.
Detalji autorizacije parlamenta su presudni, rekao je on.
"Ako nam se da poveri dužnost, mi ćemo razmotriti obim u kojem će biti izvedena.
To nije moguće reći u ovom trenutku", dodao je on.
Međunarodna pomoć Srbiji i Crnoj Gori u borbi protiv organizovanog kriminala
Međunarodne organizacije i susedne zemlje pomažu Srbiji i Crnoj Gori u borbi protiv pranja novca i finansiranja terorizma
Igor Jovanović za Southeast European Times iz Beograda - 31/10/03
Sjedinjene Države su, 2002. godine, pomogle izradu nacrta zakona protiv pranja novca u Srbiji i Crnoj Gori.
Takođe su pomogle organizaciju seminara za banke, kontrolore banaka, policiju, sudije i tužioce.
Vašington je takođe obezbedio računarsku opremu i pružio stručnu i tehničku pomoć srpsko-crnogorskoj policiji kroz organizacije i firme kao što su USAID, konsultanti američkog ministarstva finansija, IBM i Beringpoint.
Zajednički napori Vašingtona i Saveta Evrope omogućiće Srbiji i Crnoj Gori da ojača svoj pravni sistem i kontrolne mehanizme za sprečavanje pranja novca i finansiranja terorizma.
Takođe, Sjedinjene Države i EU žele da obezbede stabilnost bankarskog sistema i sva potrebna sredstva za prevenciju, pravovremeno otkrivanje i krivično gonjenje svih vrsta kriminalnih aktivnosti.
Istovremeno, misija OEBS-a u Srbiji i Crnoj Gori i nemačka ambasada u Beogradu poklonile su računarsku opremu srpskoj policiji koja će joj pomoći u borbi protiv organizovanog kriminala.
Oprema vredna oko 800 hiljada evra koristiće se u istragama složenih krivičnih dela i za čuvanje podataka o kriminalcima.
Šef misije OEBS-a u Beogradu, ambasador Mauricio Masari, kaže da bi organizovani kriminal mogao da destabilizuje čitav region, zbog čega bi borba protiv njega trebalo da bude koordinirana na evropskom nivou.
On dodaje da je brza razmena informacija od ključne važnosti za tu borbu.
Masari takođe kaže da će misija OEBS-a nastaviti da podržava reforme u srpskoj policiji i pravosuđu da bi te institucije mogle da se efikasno suprotstave organizovanom kriminalu.
EUFOR nastavlja SFOR-ovu Operaciju Žetva
EUFOR nastavlja da prikuplja oružje od stanovnika BiH, nastavljajući tako NATO-ov program prikupljanja oružja – Operaciju Žetva.
Bet Kempšror za Southeast European Times u Sarajevu - 31/01/05
Vojnik VRS nadgleda oružje prikupljeno u SFOR-ovoj Operaciji Žetva u aprilu 2004. godine.
EUFOR, koji je preuzeo misiju u BiH, nastavlja sa tim programom. [AFP]
Mirovna misija NATO u Bosni i Hercegovini (BiH) je možda završena, ali to ne znači da je zaustavljena i dugoročna operacija prikupljanja oružja iz doba rata.
Snage Evropske unije (EUFOR) nastavile su tu operaciju pod istim imenom i sa istim ciljem -- da na kraju taj posao predaju lokalnim vlastima.
Zbog činjenice da je na hiljade ljudi u Bosni i Hercegovini (BiH) sačuvalo svoje puške i bombe posle završetka rata 1992-1995, SFOR je krajem devedesetih započeo Operaciju Žetva da bi prikupio to i drugo oružje.
Svako ko vrati oružje zauzvrat dobija punu amnestiju.
Trupe EUFOR-a koje su preuzele mirovnu misiju početkom decembra prošle godine odmah su nastavile tu operaciju.
U prvih šest nedelja svog mandata, EUFOR je sproveo «Žetvu» širom BiH i prikupio 1,500 komada lakog naoružanja, 200 hiljada komada municije, 2,000 ručnih bombi, stotinu mina i 300 kilograma eksploziva.
Te brojke, kaže portparol EUFOR-a, slične su onima koje je pre toga ostvario SFOR i pokazuju da ima smisla nastaviti njihov program.
“Razlozi zbog kojih EUFOR sprovodi Žetvu isti je kao i u vreme SFOR-a,” kaže portparol EUFOR-a, kapetan korvete Kris Persival. “Ilegalno oružje predstavlja opasnost.
Mogu ga koristiti i kriminalci.
Stalni protok oružja koji se ne smanjuje dokaz je da je to još uvek problem.”
EUFOR ima tri vrste operacija Žetva.
U prvoj, vojnici u nekom kraju daju do znanja da će doći određenog dana i da ljudi tog dana mogu da ostave oružje.
Ili će vojnici pokucati na vrata građana i upitati ih da li imaju nešto da predaju.
Svako ko u okviru tih operacija vrati oružje neće imati problema sa zakonom, pošto amnestija ostaje na snazi.
Treća vrsta “Žetve” bazirana je na informacijama. To znači, na primer, da će vojnici EUFOR-a delovati pošto neko prijavi nekoj od «kuća» EUFOR-ovog 45-og tima za veze i osmatranje (LOT), koje se nalaze po čitavoj Bosni, da je negde sakriveno oružje.
Timovi LOT-a -- gde vojnici žive u kući u nekoj lokalnoj zajednici -- takođe pomažu i savetuju lokalnu policiju o sprovođenju njenih sopstvenih operacija prikupljanja oružja.
Radovan Pejić, portparol Centra javne bezbednosti Istočno Sarajevo (CJB) na Palama, kaže da je razlog uspeha operacija Žetva koje se sprovode dva puta mesečno i to što narod “mnogo bolje gleda” na lokalnu policiju.
“Vraćen je veliki broj ukradenih vozila, borimo se protiv privrednog i ostalog teškog kriminala,» kaže on. “Broj nerešenih krivičnih dela koji remete red i mir se smanjuje.
Ukupan rezultat našeg rada znači da građani sve više veruju svojoj policiji.”
CJB Istočno Sarajevo radi zajedno sa EUFOR-om na organizaciji velike operacije Žetva sredinom februara.
Pejić kaže da nije primetio nikakve promene u “Žetvi” od kako je EUFOR preuzeo dužnost od NATO-a u decembru.
“Ne primećujem neku posebnu razliku – i sa EUFOR-om imamo veoma dobru saradnju,” kaže on.
Saradnja CJB Istočnog Sarajeva i EUFOR-a je ono čemu se mirovne snage nadaju idući ka dugoročnom cilju predaje operacije lokalnim vlastima.
Nedostatak podrške slabi kosovskog ombudsmana
Kancelarija ombudsmana prema ustavu ima mandat da štiti ljudska prava na Kosovu, ali se suočava sa teškim zadatkom zbog nedostataka sredstava.
Safet Kabašaj za Southeast European Times iz Prištine -- 12.12.2011.
Ombudsman Sami Kurteši. [Vlada Kosova]
Ombudsman Sami Kurteši sve je zabrinutiji zbog nedostatka podrške njegovoj kancelariji od strane vodećih kosovskih institucija, uključujući skupštinu i vladu.
Situacija se pogoršala ove godine, kaže Kurteši, kada je postalo jasnije da ne može da zadrži profesionalno osoblje zbog ograničenog finansiranja i plata.
Za početak, pet zamenika zaposlenih prošlog meseca neće biti plaćeno do kraja ovog meseca, zato što nisu bili uvršteni u platni sistem kako je propisano.
Onda je tu pitanje kancelarijskog prostora.
Zgrada u kojoj se nalaze prostorije ombudsmana promenila je vlasnika, što je dovelo do iseljavanja. „Javne prostorije koje smo mi koristili privatizovane su, a vlada nije obezbedila druge kancelarije za nas“, izjavio je Kurteši za SETimes iz svoje iznajmljene kancelarije na slabo posećenoj lokaciji u Prištini.
Kurteši je u junu pisao parlamentu dokumentujući razne prepreke koje ga sprečavaju u ostvarivanju nezavisnosti ombudsmana.
Ponudio je sedam preporuka, ali nije dobio odgovor.
Manjkavosti su takođe navedene u ovogodišnjem Izveštaju EU o napretku, u kojem je ombudsman opisan kao slaba institucija „zbog nedostatka političke podrške kojom bi se osigurali njegovo pravilno funkcionisanje i finansijska nezavisnost“.
Iako je skupština, u skladu sa zakonom, izabrala pet zamenika koji će pomagati ombudsmanu, nikada se nije pozabavila finansijskim pitanjima.
Ombudsman je 2010. godine imao ukupno 1.233 posete pojedinaca koji su tražili savet i pomoć.
Do 1. septembra 2011. godine institucija ombudsmana primila je oko 1.000 žalbi.
Stiče se utisak da stepen uspeha u velikoj meri zavisi od nivoa umešanih institucija.
„Niža institucija dalje bolji odgovor, a nasuprot tome, viša institucija ne daje odgovor na žalbe“, kaže Kurteši.
Zamenik ministra za javnu administraciju Hajredin Hiseni upoznat je sa pozicijom ombudsmana i problemima njegovih zamenika sa platama.
On je rekao za SETimes da će problem sa platama brzo biti rešen.
Stalni kancelarijski prostor je prioritet, kaže Hiseni, dodajući da se nada da će to biti rešeno sledeće godine, jer će vlada preuzeti novi kancelarijski prostor u Prištini.
„Imamo sve više nezavisnih institucija koje iznajmljuju radni prostor zbog nedostatka odgovarajućeg prostora, ali ombudsman je prioritet vlade“, rekao je on.
Kurteši je postao ombudsman 2009. i obavlja petogodišnji mandat.
On je bio na funkciji prošle godine kada je skupština usvojila novi zakon o obavezama i dužnostima te institucije.
Kurteši kaže da je poslednjim izmenama nacrta otežan učinak institucije.
Zakonom se ograničava njegov imunitet na vreme dok je na funkciji, a izostavlja se to pravo za eksperte odgovorne za sprovođenje istraga.
„Naši zvaničnici su po zakonu obavezni da čuvaju tajne, ali za njih nema imuniteta.
Ovo je robovlasnički princip, kada neko ima obaveze, ali ne i prava“, kaže Kurteši.
Pitanje imuniteta zabrinjava i Suzan Novoberdali, predsednicu Odbora Skupštine Kosova za ljudska prava, jednakost polova, nestala lica i peticije.
„Kada je u pitanju imunitet, potpuno ga podržavam, jer zbog aktivnosti koje obavljaju za vreme mandata ne treba sutra da se plaše odgovornosti“, rekla je Novoberdali za SETimes.
Ali, ona takođe krivi Kurtešija za nepostojanje zaštitnih mera, jer je i sam bio u grupi koja je napravila nacrt zakona.
On tvrdi da je do promena došlo u konačnoj verziji, koju je vlada izmenila, a skupština usvojila.
S obzirom na te poteškoće, Kurteši misli da je vlada, čini se, „zainteresovana da uništi jedinu instituciju za zaštitu ljudskih prava na Kosovu“.
Međutim, Hisenija ljuti takav komentar. „Ne mislim da je vlada ili bilo ko drugi na Kosovu zainteresovan za slabljenje uloge ombudsmana, jer je to institucija sa značajnom ulogom u odbrani ljudskih prava i sloboda.“
„U trenutnim okolnostima teško je imati ombudsmana sa većim efektom, [s obzirom] da on ima samo savetodavna, a ne i obavezujuća ovlašćenja“, rekao je za SETimes Bedžet Šalja, direktor Saveta za zaštitu ljudskih prava i sloboda.
Prema njegovim rečima, teško je primeniti tu ulogu, jer nema volje za postojanjem ombudsmana koji je potpuno nezavistan i politički nepristrasan, s obzirom da je najveći prekršilac ljudskih prava na Kosovu sama država.
Mada se Kurteši žali da radi u otežanoj klimi, zvaničnici i eksperti za ljudska prava tvrde da, u određenoj meri, uspeh zavisi od učinka i ponašanja šefa institucije.
Oni misle da biti efektivan na Kosovu zahteva aktivnu ulogu i otvoreno suprotstavljanje vodećim institucijama u smislu ljudskih prava.
Izveštaj: Korupcija i dalje prožima jugoistočnu Evropu
Kosovo i Crna Gora jedine su zemlje jugoistočne Evrope koja su pokazale napredak u ovogodišnjem Indeksu percepcije korupcije.
Svetla Dimitrova za Southeast European Times -- 12.12.2011.
Kosovska policija sprovodi bivšeg guvernera Kosovske banke Hašima Redžepija nakon njegovog hapšenja 2010. godine u sklopu istrage korupcije. [Rojters]
Transparensi Internešenel (TI) je prošle nedelje objavio svoj Indeks percepcije korupcije (IPK) 2011, koji ponovo pokazuje da je Kipar najmanje korumpirana zemlja jugoistočne Evrope.
Ta mediteranska zemlja je puno ispred drugih deset zemalja regiona.
Sa ocenom 6,3, isto kao prošle godine, Kipar se našao na 30. mestu na svetu u godišnjem istraživanju ove agencije za borbu protiv korupcije, čije je sedište u Berlinu.
Trideset jedno mesto dalje je Turska, sa drugom najboljom ocenom među zemljama jugoistočne Evrope, a Kosovo i Moldavija imaju najniže ocene u regionu.
Korupcija je i dalje odomaćena u prevelikom broju zemalja širom sveta, naglašava TI u saopštenju u kojem je najavljeno objavljivanje njegovog novog IPK.
Podaci 17 istraživanja poslovnih lidera i analitičara rizika, koja je organizacija upotrebila za pravljenje indeksa, pokazala su da neke vlade ne štite građane od korupcije, bez obzira da li su u pitanju zloupotreba javnih resursa, mito ili tajanstveno donošenje odluka, ističe se u saopštenju.
Protesti organizovani širom sveta u proteklih 12 meseci često su bili podsticani ne samo ekonomskom nestabilnošću, nego i korupcijom, dodaje TI.
Organizacija je opisala taj trend kao jasan signal da ljudi ne vide svoje lidere i javne institucije ni kao dovoljno transparentne ni kao dovoljno odgovorne.
„Ove godine smo videli korupciju na transparentima demonstranata, i onih bogatih i onih siromašnih“, rekla je predsednica TI Iget Label, navodi se u saopštenju. „Da li u Evropi pogođenoj krizom duga ili u arapskom svetu u kojem počinje novo političko doba, lideri moraju da se povinuju zahtevima za boljim upravljanjem.“
Koristeći rezultate istraživanja IPK 2011 ocenjivao je 183 zemlje i teritorije ocenama od 0 (veoma korumpirane) do 10 (veoma čiste), na osnovu zapaženih nivoa korupcije u javnom sektoru.
Samo trećina od ukupnog broja zemalja obuhvaćenih ovogodišnjim indeksom dobila je ocene veće od 5,0.
Sa ocenom 9,5, Novi Zeland je na vrhu globalne tabele, kao najmanje korumpirana zemlja na svetu u ovoj godini.
Slede ga Danska i Finska, svaka sa ocenom 9,4.
Severna Koreja i Somalija su zauzele najniža mesta, sa ocenom 1,0.
Sve zemlje jugoistočne Evrope, osim Kipra, imaju ocene manje od 5,0.
Pored toga, osam od ukupno 13 zemalja regiona dobilo je manje ocene nego prošle godine, dok su samo dve -- Kosovo i Crna Gora -- dobile bolje ocene od onih u indeksu za 2010.
Pored Kipra, Bosna i Hercegovina (BiH) i Moldavija su druge dve zemlje jugoistočne Evrope koje su dobile iste ocene kao prošle godine, 3,2 i 2,9.
Dok je BiH ponovo 91. u svetu, Kipar je pao dva mesta na 30. mesto, a Moldavija sedam mesta, na 112, zbog uvršćavanja još pet zemalja u ovogodišnji IPK.
Nova ocena Crne Gore od 4,0, u odnosu na 3,7 pre godinu dana, omogućila joj je da se pomeri tri mesta i pridruži Hrvatskoj i Slovačkoj na 66. mestu, dok je Kosovo poboljšalo svoju ocenu za 0,1 poen i sada je 112, zajedno sa Alžirom, Egiptom, Moldavijom, Senegalom i Vijetnamom, koji imaju ocenu 2,9.
Tri zemlje jugoistočne Evrope -- Hrvatska (4,0), Grčka (3,4) i Rumunija (3,6) -- izgubile su 0,1 poen u odnosu na raniju ocenu, dok su nove ocene Albanije (3,2), Makedonije (3,9), Srbije (3,3) i Turske (4,2) za 0,2 poena manje od onih iz 2010. godine.
Bugarska je izgubila 0,3 poena i pala 13 mesta, pa je sada najkorumpiranija zemlja EU.
Sa novom ocenom 3,3, podelila je 86. mesto u indeksu sa Jamajkom, Panamom, Srbijom i Šrilankom.
Tužilac Haškog tribunala podneo kritički izveštaj UN-u
Glavni tužilac podsetio je Srbiju na nezavršen posao sa sudom, oštro kritikovao Hrvatsku zbog njenih kritika na račun tribunala i ukorio Bosnu i Hercegovinu oko bekstva jednog optuženika.
Bojana Milovanović za Southeast European Times iz Beograda -- 12.12.2011.
Glavni tužilac MKSJ Serž Bramerc rekao je Savetu bezbednosti UN da bi međunarodna zajednica trebalo da pruži podršku liderima zapadnog Balkana u unapređivanju prava nasuprot nacionalizmu. [Rojters]
Glavni tužilac Međunarodnog krivičnog suda za bivšu Jugoslaviju (MKSJ) Serž Bramerc podneo je prošle nedelje izveštaj Savetu bezbednosti UN o saradnji država sa Haškim tribunalom, ali srpskoj javnosti ta saradnja deluje kao davno zatvoreno poglavlje.
Bramercov izveštaj podsetio je sve one na koje se odnosi da rad tribunala još nije završen i da tek treba da se utvrdi ko je pomogao poslednjim beguncima, Radovanu Karadžiću, Ratku Mladiću i Goranu Hadžiću, da se skrivaju više od decenije.
„Želimo da vidimo rezultate istrage o tome kako su oni godinama izbegavali hapšenje.
Tokom posete Beogradu u novembru video sam da je malo urađeno na tom polju i želim bolje rezultate za svoj sledeći izveštaj“, rekao je Bramerc.
Portparol srpskog tužilaštva za ratne zločine Bruno Vekarić izjavio je za SETimes da je istraga o tome ko je pomagao beguncima i dalje u toku.
S obzirom da je istraga „živ proces“, on je odbio da iznese bilo kakve detalje.
„I mi želimo da saznamo ko nam je godinama zamazivao oči i pomagao optuženicima Haškog tribunala da izbegnu pravdu.
U našem je interesu da to otkrijemo što pre za sopstveno dobro, a ne zbog međunarodnog pritiska“, dodao je on.
Vekarić je rekao da će od sredine januara početi da se sprovodi Zakonik o krivičnom postupku, koji u velikoj meri olakšava istražni postupak.
„To će takođe uticati na istragu mreže pomagača koja je pomagala beguncima“, dodao je Vekarić.
Politički analitičar Dejan Vuk Stanković tvrdi da je Haški tribunal postao manje važno pitanje nakon hapšenja Karadžića i Mladića, te da istraga mreže pomagača ne dobija dovoljno pažnje iz političkih razloga.
„To je vrlo neprijatna tema za srpske zvaničnike i predstavnike pravosuđa jer se mreža pomagača begunaca krije u državnom aparatu i raznim delovima društva“, rekao je Stanković za SETimes.
„Pritiska međunarodne zajednice u ovom slučaju nema, zbog čega je čitava stvar ad acta“, dodao je Stanković.
Pored kritika zbog nedovršenog posla, Bramerc je pohvalio Srbiju u izveštaju.
Izručenje poslednjih optuženika možda je „pokazatelj bolje budućnosti za međunarodno pravo“, naglasio je on, jer se ispostavilo da niko ne može da izbegne pravdu.
Ambasador Srbije u UN Feodor Starčević podvukao je u Savetu bezbednosti da je zemlja u potpunosti sarađivala sa tribunalom.
To je, rekao je on, Srbiji pružilo moralno pravo da insistira na istrazi svih zločina vezanih za trgovinu ljudskim organima koju je obavljala Oslobodilačka vojska Kosova.
Starčević je dodao da Srbija očekuje istragu radi utvrđivanja pune istine i privođenja počinilaca pravdi.
Kada je u pitanju nastavak saradnje sa tribunalom, Starčević je rekao da će Srbija dati pristup arhivama, dokumentaciji i svedocima. „Dobijamo zahteve za pomoć oko tih pitanja na dnevnoj bazi i odmah ih razmatramo, bez odlaganja“, rekao je on.
Bramerc je u izveštaju takođe pomenuo Hrvatsku, oštro kritikujući zvaničnike zemlje zbog izjava u kojima se kritikuju rad tribunala i njegove presude.
Pored toga, on je kritikovao BiH zbog bekstva bivšeg haškog optuženika Radovana Stankovića iz zatvora Foča, nakon što ga je tribunal predao pravosudnim vlastima BiH.
„Pobegao je pre četiri godine, a ne vidim aktivnosti vlasti Bosne i Hercegovine usmerene na rešavanje tog slučaja“, rekao je Bramerc.
On je objasnio da je za hapšenje Stankovića potrebna saradnja i drugih zemalja u regionu.
Liberalizacija viznog režima „kada se ispune svi uslovi“
Kosovo nije dobilo datum početka pregovora o liberalizaciji viznog režima, ali je EU ponovo potvrdila svoju posvećenost otvaranju tog pitanja kada se ispune svi uslovi.
Linda Karadaku za Southeast European Times iz Prištine -- 12.12.2011.
S obzirom da skoro trećina Kosovara živi u dijaspori, liberalizacija viznog režima ostaje na vrhu vladinog dnevnog reda. [Rojters]
Mada Kosovo nije dobilo datum početka pregovora o liberalizaciji viznog režima na samitu EU održanom u petak (9. decembra), zemlji je pružena nada obećanjem Unije da se to pitanje i dalje nalazi na dnevnom redu.
„Kosovo ima jasnu političku posvećenost EU cilju liberalizacije viznog režima, naravno posle procedure kroz koju su morale da prođu i sve druge zemlje zapadnog Balkana“, rekla je portparolka EU Maja Kocijančič za SETimes.
Specijalni predstavnik EU za Kosovo Fernando Đentilini rekao je da zaključci Saveta, koji su usvojeni 5. decembra i koje su lideri zemalja članica EU odobrili u petak, predstavljaju važan korak napred.
„Sada je jasno da će dijalog o vizama početi i da će Kosovo imati koristi od liberalizacije viznog režima kada budu ispunjeni svi uslovi“, rekao je Đentilini, dodajući da je važno za Kosovo da „udvostruči svoje napore i da se usredsredi na rešavanje izazova, te da ide napred u reformskim procesima“.
„Takođe bi bilo važno za Kosovo da nastavi da bude konstruktivno u dijalogu sa Srbijom i u implementaciji relevantnih sporazuma", rekao je specijalni predstavnik EU.
Reagujući na to, kosovski premijer Hašim Tači rekao je da je evropska perspektiva Kosova prvi put prerasla u konkretnu ponudu, „na jedinstven način, od svih članica EU“.
„Na samitu su potvrđeni zaključci ministara inostranih poslova, kojima je vrlo jasno predviđeno otvaranje dijaloga o liberalizaciji viznog režima za Kosovo, otvaranje pregovora o trgovinskim odnosima, pristup Kosova Programima Zajednice i članstvo Kosova u Evropskoj banci za obnovu i razvoj“, rekao je Tači novinarima u Prištini, nakon povratka iz Brisela.
Tači je dodao da je proces liberalizacije viznog režima verovatno najvažniji za Kosovo, jer je trećina njegovih građana u dijaspori, uglavnom zemljama EU.
Savet EU razgovarao je o Kosovu i u ponedeljak (12. decembra), rekavši da pozdravlja posvećenost Kosova njegovom evropskom programu „između ostalog putem održivih napora u oblastima kao što su vize, trgovina, pravosudni sistem i uspostavljanje saveta za integraciju u EU“.
„Takođe pozdravlja poboljšanu integraciju Srba južno od Ibra ...  poziva Kosovo da pokrene inkluzivni i dugoročni program za severno Kosovo u bliskoj saradnji sa EU i pozdravlja nameru Komisije da ponudi svoju punu podršku.“
Savet je potvrdio da će Kosovo imati koristi od perspektive konačne liberalizacije viznog režima „kada se ispune svi uslovi“.
Flamur Salihu, portparol Ministarstva evropske integracije, rekao je da liberalizacija približava Kosovo i njegove građane EU, dodajući da sa njom dolaze i odgovornosti.
„Radimo na tome i nastavićemo jasno da objašnjavamo našim građanima da će u slučaju zloupotrebe [liberalizacije] viznog režima biti lično kažnjeni, vraćeni u zemlju i da će [izgubiti] pravo na putovanja bez viza u EU na period od nekoliko godina“, rekao je Salihu za SETimes.
Kosovski analitičar Ramadan Iljazi kaže da bi EU trebalo da pretvori svoju retoriku u konkretne korake.
„Početak procesa liberalizacije viznog režima je dobra vest u tom smeru i potvrda da se Kosovo pokazuje kao dobar sused.
Međutim, trebalo bi da budemo pažljivi sa pristupom šargarepa i štap koji EU primenjuje kao metod za ostvarivanje cilja pregovora [između Kosova i Srbije]“, rekao je Iljazi za SETimes.
On takođe upozorava da će, iako će EU liberalizovati vize sa Kosovom, građani biti razočarani kada spoznaju uslove neophodne za slobodno putovanje u Šengensku zonu EU. „Shvatiće da karta i pasoš nisu dovoljni; traže se i druge stvari“, rekao je Iljazi.
Generalni direktor MMF-a: Evropa rizikuje da zaostane za SAD-om i Azijom
Ako EU ne reaguje brzo, Evropa bi se mogla naći u drugoj grupi ekonomskih sila za deceniju ili više, upozorio je generalni direktor MMF-a Dominik Štraus-Kan.
On je takođe uputio snažan poziv Rumuniji da usvoji evro.
(Financiarul, Devet sati, Actmedia - 31/03/10; AFP, AP, Rojters, Blumberg, Telegraf, HotNews.ro - 30/03/10; MMF 29/03/10)
Generalni direktor MMF-a Dominik Štraus-Kan (desno, sa predsednikom rumunskog Senata Mirčom Džoanom) govorio je u utorak (30. marta) u parlamentu. [Gabrijel Petresku/SETimes]
Evropa treba brzo da preduzme korake ili će rizikovati da ispadne iz najviše ekonomske jedinice za deceniju ili dve, upozorio je generalni direktor MMF-a Dominik Štraus-Kan tokom kraće posete Rumuniji u utorak (30. marta).
"Opasnost za evropske ekonomije je da se nađu u drugoj ligi", rekao je Štraus-Kan u obraćanju studentima Akademije ekonomskih studija u Bukureštu, prenosi AFP.
"Postoji mogućnost da će se, ako Evropljani ne reaguju brzo … [ekonomska] bitka voditi između SAD i Azije, dok će Evropa biti ostavljena po strani."
On je takođe upozorio da Evropa -- teško pogođena nedavnom globalnom recesijom -- izlazi iz krize sporije nego drugi delovi sveta.
"Oporavak se odvija brzo u nekim delovima sveta, kao što je Azija, i nije tako loš u Latinskoj Americi, a verovatno će se ubrzati u Sjedinjenim Državama", rekao je Štraus-Kan, ukazujući da "Evropa i dalje zaostaje".
Štraus-Kan je rekao studentima poslovne škole da je jačanje globalne saradnje od vitalnog značaja, jer bi svetska tržišta mogla biti pogođena još jednom krizom u nekom trenutku u budućnosti.
Deo rešenja za Rumuniju, rekao je on, bilo bi usvajanje evra, iako trenutni uslovi to otežavaju.
Sadašnji ciljni datum za pridruživanje Rumunije evrozoni je 2015. godina.
U odvojenom govoru, on je članovima parlamenta rekao da su potrebni koraci za jačanje programske koordinacije između 16 zemalja EU koje koriste evro.
"Problemi kao što je onaj grčki, za koji mislim da će EU biti u stanju da ga prevaziđe, dolaze zbog činjenice da 16 zemalja ima jedinstvenu valutu, ali nema jedinstvenu ekonomsku politiku."
Taj zvaničnik MMF-a rekao je da bi proces usvajanja evra trebalo da se nastavi korak po korak, a da bi makroekonomska stabilnost i razborita fiskalna politika trebalo da budu prioriteti.
Rumunija se trenutno bori sa prekomernim budžetskim deficitom, mada on nije ni blizu obeshrabrujući kao onaj grčki.
Štraus-Kan se u Bukureštu takođe sastao sa predsednikom Trajanom Baseskuom, koji je naglasio da bi Rumunija volela dugotrajno partnerstvo sa MMF-om, koje ide dalje od trenutnog stend-baj programa, koji ističe 2011. godine.
Rumunija je do sada dobila 9,3 milijarde evra od MMF-a i 2,5 milijarde od EU.
U svom govoru u Poljskoj u ponedeljak, Štraus-Kan je naveo "fundamentalnu reorganizaciju" evropskog finansijskog sistema kao jedan od prioritetnih zadataka na koje bi EU trebalo da se fokusira kako bi izbegla da postane marginalizovana.
"Vidim jasnu potrebu za integrisanim evropskim okvirom za sprečavanje kriza, upravljanje i rešenja", rekao je on u govoru u Varšavskoj ekonomskoj školi.
U tom okviru treba uspostaviti Evropsku službu za rešenja, rekao je on, ukazujući da bi novo telo trebalo da ima mandat i kapacitet da se bavi bankama koje propadaju, širom kontinenta, na način koji je pravovremen i efektivan u smislu troškova.
Drugi prioriteti su jačanje koordinacije ekonomske politike unutar EU, oživljavanje rasta i hvatanje u koštac sa nezaposlenošću.
Opa!
Grčka ide na Evroviziju
Sa svojom pesmom "Opa!", Jorgos Alkaios i Prijatelji izabrani su da predstavljaju Grčku na Evroviziji 2010. godine.
Marija Paravantes za Southeast European Times iz Atine -- 31/03/10
Jorgos Alkaios I Prijatelji odlaze u Oslo. [ERT]
Sa koreografijom koja podseća na grčko lutkarsko pozorište senki i okretnim osnovnim ritmom, Jorgos Alkaios i Prijatelji odveli su svoju pesmu "Opa!" do pobede, 12. marta u Atini, i sada idu u Oslo da predstavljaju Grčku na takmičenju za pesmu Evrovizije.
"Opa" je dobila skoro 30 odsto internet glasova, polovinu tele-glasova, a i glasovi petočlanog žirija prevagnuli su u njenu korist.
Za razliku od ranijih kompozicija, ovogodišnja pesma je tipična po svojoj "grčkosti" -- stihovi će biti otpevani na grčkom, uz tradicionalne folklorne instrumente, daouli bubanj i pontijsku liru
Alkaios i Prijatelji su se suočili sa šest drugih takmičara u finalu, čiji su domaćini bili novinarka Rika Vagijani i model Jeni Balacinu.
Među drugim takmičarima koji su dobili najviše poena su Kristos Hacinasios sa kompozicijom "Iluzija", Sani Balci i Druga koža sa "Igrom života", Manos Pirovolakis sa "Kivotos tou Noe", Jorgos Karadimos sa "Polemaom", indi pop bend Melises sa pesmom "Kinezos" i Émigré sa "Dotakni me duboko".
Žiri su činili kompozitor Mimis Plesas, direktor Helenske radiodifuzne korporacije (ERT) Antonis Andrikakis, dirigent Andreas Pilarinos, novinarka Kristijana Stamatelu i radio producent Posidonas Janopulos.
Alkaios je dobio ukupno 22 poena -- deset od žirija i 12 od publike.
Predsednik žirija Plesas naglasio je da su se mišljenja publike i žirija razlikovala. Gledanost je bila na vrhuncu u ponoć, 39,1 odsto, kada je saopštena pobednička pesma.
“Konačno pesma sa rečima na grčkom”, kaže Pavlos Angelides, 39-godišnji ljubitelj Evrovizije. Gledam to takmičenje od kada sam imao 12 godina. Da budem pošten, sviđa mi se ovogodišnja pesma, ali mislim da će biti teško za nas, jer se čini da je Grčka u ovom trenutku “crna ovca” Evrope”.
Posle pobede, stranica benda na Fejsbuku je bila preplavljena porukama njihovih ljubitelja.
Neke od njih su glasile: "Sretno Jorgose.
Siguran sam da ćeš nas učiniti ponosnim", "Dobar posao Jorgo, pesma je fantastična.
Ova pesma će zatresti celu Evroviziju".
Međutim, nisu svi Grci oduševljeni pesmom.
"To je osrednja mešavina grčke pop i folk muzike, koja predstavlja deo naše kulture koji se ne uklapa u moj lični ukus.
Istovremeno, melodija nije usmerena na sve ljubitelje Evrovizije širom Evrope.
Zato mislim da će nestati u dimu", kaže stanovnik Atine Tanos D u svom internet postu.
Tridesetosmogodišnji Alkaios je prvi put nastupio 1989. godine.
Od tada je imao pet platinskih i devet zlatnih albuma.
On i bend moraju da prođu polufinalnu prepreku 25. maja pre nego što dobiju šansu da se takmiče u finalu Evrovizije 29. maja.
U međuvremenu -- usred ekonomskih turbulencija u Grčkoj -- vlada je donela odluku u vezi sa inicijalnom istragom troškova državne ERT.
Naime, bile su iznete tvrdnje da su radio i televizija koristili prekomerne sume novca za promovisanje takmičenja za izbor pesme Evrovizije.
Ministar kulture Pavlos Gerulanos izjavio je uticajnom listu To Vima da će doći do znatnih promena u pogledu takmičenja, počevši od smanjenja budžeta ERT za Evroviziju sledeće godine za 50 odsto.
"ERT će nastaviti da ispunjava svoje obaveze vezane za Evroviziju, ali zabava je završena … emitovaćemo taj događaj baš kao što to radi BBC", rekao je Gerulanos.
Posle sastanka sa rukovodstvom javnog emitera ERT i u svetlu trenutnih finansijskih poteškoća Grčke, Jorgos Alkaios je saopštio da će on pokriti troškove izrade video spota i troškove promocije.
“Ne brinite o tome”, rekao je on izlazeći iz sedišta ERT-a. “Imamo veliku odgovornost kao delegacija.
Cilj nam je da uradimo najbolje.
Videli ste 50 odsto ovde, a drugih 50 odsto videćete u Oslu”.
Grčka je pobedila na Pesmi Evrovizije 2005. sa pesmom “Moj broj jedan”, koju je izvela Helena Paparizu, pevačica grčko-švedskog porekla.
Albanija vidi korist od SSP koji je potpisala sa EU
Prošlomesečno potpisivanje Sporazuma o stabilizaciji i pridruživanju sa EU predstavljalo je prekretnicu na putu Albanije ka članstvu u Uniji.
Time se stvaraju uslovi za liberalizaciju trgovine i -- na kraju -- slobodno kretanje ljudi.
Erlis Selimaj za Southeast European Times iz Tirane – 03/07/06
Albanski premijer Sali Beriša (levo) i austrijski ministar inostranih poslova Ursula Plasnik razmenjuju dokumenta posle potpisivanja SSP između Albanije i EU 12. juna u sedištu EU u Luksemburgu. [Geti Imidžis]
Slobodno kretanje Evropom jedna je od prednosti koje bi na kraju mogao da donese Sporazum o stabilizaciji i pridruživanju (SSP) koji je Albanija potpisala sa EU.
Međutim, kažu eksperti, zemlja prvo mora uspešno da sprovede sporazum i ispuni prateće uslove.
Albanija mora «da ubrza reforme u politici zapošljavanja kao što je osiguravajući sistem, uslove i bezbednost rada», izjavio je Arbeh Kašahu, generalni sekretar ministarstva za integraciju.
Time bi se stvorili uslovi za Albance da traže poslove izvan zemlje ili obrazovne mogućnosti u zemljama članicama EU, dodaje on.
SSP koji se smatra prekretnicom na putu te balkanske zemlje ka članstvu u EU potpisan je prošlog meseca u Luksemburgu.
U njemu je izložen niz političkih i ekonomskih kriterijuma koje vlasti u Tirani treba da ispune.
Sporazumom se otvara put za veću liberalizaciju trgovine i konkurentnije tržište koje će predstavljati izazov za albanska preduzeća, ali i doneti nove mogućnosti.
Zvaničnici kažu da je potencijal za ekonomski rast znatan.
«S obzirom na to da je mala zemlja sa malim tržištem, mogućnosti Albanije za ulazak na evropska tržišta povećaće se posle potpisivanja SSP.
EU je najvažniji trgovinski partner Albanije, sa 74 odsto od ukupnog uvoza i 85 odsto od ukupnog izvoza.
Ti odnosi takođe uključuju deficit od oko 820 miliona evra u 2004», kaže Kašahu.
Ledi Bjanku, profesor međunarodnog prava na Univerzitetu u Tirani i ekspert za pitanja integracije, slaže se da će potpisivanje SSP doneti korist Albaniji, jer je zemlja sada stekla privilegovani status.
Međutim, sada mora da se obavi nekoliko zadataka, kaže Bjanku.
«Albanija mora da se fokusira na slobodu medija, ubrzavanje procesa povratka i nadoknade imovine, sprovođenje javne uprave, poštovanje ljudskih prava i manjina i izbornu reformu za lokalne izbore.
Zadatak koji takođe ostaje Albaniji je borba protiv korupcije, organizovanog kriminala i poštovanje nezavisnih institucija», kaže on.
Prema Bjankuovim rečima, kod mnogih Albanaca postoji nerazumevanje u pogledu liberalizacije viznog režima i slobodnog kretanja ljudi, čemu se nadaju.
Trenutni prioritet je implementacija trgovinskih propisa, kaže on.
«Albanija mora da bude spremna da počne da profitira od kretanja roba.
Posle rezultata u tom kontekstu moraćemo polako da se pomeramo ka slobodnom kretanju ljudi», objašnjava Bjanku.
«To pitanje je veoma važno i takođe uključuje slobodno kretanje radnika, znači Albanaca na radu u zemljama EU.»
Basesku i Taričeanu u sukobu oko rumunskog prisustva u Iraku
Političke tenzije unutar rumunske vladajuće koalicije povećale su se krajem prošle nedelje kada je premijer Kalin Popesku Taričeanu neočekivano izneo predlog o povlačenju rumunskih vojnika iz Iraka.
Predsednik Trajan Basesku nazvao je tu ideju «neprihvatljivom».
Gelu Trandafir za Southeast European Times iz Bukurešta -- 06/07/03
«Kada se njeni saveznici suočavaju sa poteškoćama Rumunija ne može da uzme svoje igračke i ode.
Spoljnopolitički kurs ne može da se promeni preko noći», rekao je predsednik Trajan Basesku. [Soren Luspa]
Najviše odbrambeno telo Rumunije Vrhovni savet odbrane velikom većinom je odbacio zahtev premijera Kalina Popeskua Taričeanua o povlačenju 890 rumunskih vojnika iz Iraka.
«Kada se njeni saveznici suočavaju sa poteškoćama Rumunija ne može da uzme svoje igračke i ode. Spoljnopolitički kurs ne može da se promeni preko noći», izjavio je predsednik Trajan Basesku u petak (30. juna) posle glasanja.
Taričeanuov predlog dobio je samo dva od ukupno 11 glasova.
Premijeru su se suprotstavili načelnik generalštaba i dvojica njegovih podređenih iz Liberalne stranke, ministar spoljnih poslova i ministar finansija.
Posle sastanka Taričeanu je ostao pri stavu da je vojno prisustvo Rumunije u Iraku «nepopularno i više nije korisno».
Uprkos tome, diplomate Sjedinjenih Država i Velike Britanije sa olakšanjem su dočekale odluku Vrhovnog saveta odbrane.
«Basesku je jasno stavio do znanja da Rumunija ostaje posvećena našim zajedničkim naporima u Iraku i u globalnom ratu protiv terorizma», rekao je američki ambasador Nikolas Taubman posle dvodnevne neizvesnosti.
Taričeanu je u četvrtak ujutru iznenadio mnoge.
Posle sastanka rukovodstva Liberalne stranke koji je sazvan u kratkom roku putem SMS poruka, Taričeanu je rekao novinarima da je naložio svom ministru odbrane i kolegi iz Liberalne stranke da podnesu predlog o povlačenju Vrhovnom savetu odbrane.
On je naveo bezbednost vojnika, finansijske razloge i «sve veću tendenciju evropskih država da povlače svoje trupe», pomenuvši Španiju, Bugarsku i Italiju.
Basesku koji je za predlog saznao sa televizije, napao je svog premijera.
On je rekao da Taričeanuova izjava predstavlja «težak udarac nacionalnim interesima» i da je javno izneta bez bilo kakvih prethodnih konsultacija sa rumunskim saveznicima.
Ministar inostranih poslova Mihaj-Razvan Ungureanu rekao je da Taričeanu nije konsultovao ni njega.
Američke i britanske diplomate nisu krile svoju začuđenost i tražile su pojašnjenje.
«Ovi poslednji izveštaji iz Rumunije su iskreno govoreći iznenađujući», rekao je portparol Stejt departmenta Adam Ereli.
«Mi nismo informisani o njima.
Oni svakako nisu u saglasnosti sa onim što smo čuli od vrha rumunskog rukovodstva.»
Jedan rumunski vojnik poginuo je u Iraku, a četiri u Avganistanu.
Stratezi Liberalne stranke ocenili su da je vojno prisustvo u inostranstvu koje Basesku snažno podržava nepopularno.
Lider opozicione Socijaldemokratske partije Mirčea Džoana reagovao je oprezno.
Bivši diplomata od karijere, Džoana se založio za sporazumni plan povlačenja.
On je ukazao na tekuću političku bitku unutar vladajuće koalicije -- preciznije između Taričeanuovih liberala i demokrata koje su još uvek odane svom bivšem lideru Baseskuu.
«Spoljnopolitičko pitanje ne može da bude predmet političke igre», rekao je Džoana.
«Mislim da će to, bar u kraćem periodu, uticati na imidž i kredibilitet Rumunije u Sjedinjenim Državama», kaže Mihael Radu, predsednik Centra za terorizam u američkom Institutu za spoljnopolitičke studije.
«U dugoročnijem periodu problem će biti to u kojoj meri je pouzdan jedan saveznik koji preduzima unilateralne odluke zasnovane na stranačkim interesima ili čak na ličnim interesima», dodao je on.
U Makedoniji u toku poljoprivredni popis
Potrebni su precizniji statistički podaci da bi se izradila sveobuhvatna poljoprivredna strategija, kaže vlada.
Marina Stojanovska za Southeast European Times iz Skoplja -- 07/06/07
Prošlo je 40 godina od kada je u Makedoniji sproveden popis ove vrste. [Geti Imidžis]
Makedonija je 1. juna počela poljoprivredni popis koji obuhvata individualne farme, domaćinstva u čijem su vlasništvu šume ili ribnjaci i druge entitete koji rade u oblasti poljoprivrede, lova i šumarstva u 41. regionu.
Ukupno 5.707 popisničara ili numeratora ide od kuće do kuće, zajedno sa 613 regionalnih instruktora.
Krajnji rok za završetak popisa je 15. jun.
Svako domaćinstvo u Makedoniji biće uključeno u istraživanje.
Međutim, popisom će biti evidentirana samo domaćinstva koja se kvalifikuju kao individualne farme -- odnosno u čijem se vlasništvu nalazi 1.000 kvadratnih metara poljoprivrednog zemljišta ili određeni minimum stoke, živine ili pčela.
Metodologija koja se koristi u skladu je sa smernicama Organizacije UN za hranu i poljoprivredu (FAO) i Statističke kancelarije evropskih zajednica (Eurostat).
Evropski eksperti kažu da je preporučljivo sprovoditi poljoprivredni popis svakih deset godina ili bar godinu dana posle svakog novog opšteg popisa.
Prošlo je 40 godina od kada je u Makedoniji sproveden poljoprivredni popis, kaže Blagica Novkovska, direktorka Državne statističke kancelarije.
Troškovi su bili glavni razlog, kao i opšte verovanje da su redovna istraživanja u poljoprivredi dovoljna za ispunjavanje potreba tog sektora.
Međutim, zvaničnici sada priznaju da su potrebni precizniji statistički podaci za izradu sveobuhvatne strategije za poljoprivredni razvoj.
"Princip koji se primenjuje je onaj od kuće do kuće i naša domaćinstva treba da očekuju naše numeratore ", kaže Novkovska.
Domaćinstva imaju pravo da zatraže od numeratora da im pokažu zvaničnu identifikaciju.
Hranilac porodice ili osoba u porodici koja je najinformisanija o poljoprivrednim aktivnostima moraju da pruže relevantne informacije.
Vlada je izdvojila oko 350.000 evra za popis.
Inicijalni podaci biće objavljeni početkom jula, a konačni rezultati biće na raspolaganju do kraja ove godine.
Paralelno sa popisom, vlada je počela da prikuplja dokumentaciju poljoprivrednika koji podnose zahtev za državne subvencije.
Suma za poljoprivrednu podršku povećana je na 1,5 miliona evra za ovu godinu.
Da bi pomogla poljoprivredni sektor, vlada je prošle godine smanjila stopu PDV za seme sa 18 na 5 odsto.
Rumunski predsednik Basesku usredsređen na uspostavljanje polupredsedničke republike
Polupredsednička republika bila bi najbolji način da se izbegne "nepostojanost", izjavio je rumunski šef države.
Pol Čočoju za Southeast European Times iz Bukurešta -- 18/02/09
Kritičari kažu da bi se predlozima povećala ovlašćenja predsednika Trajana Baseskua koja se odnose na druge državne institucije. [Geti Imidžis]
Oni koji optužuju predsednika Trajana Baseskua za uplitanje u izvršnu vlast i pokušaj jačanja svojih prava dobili su novu municiju.
Predsednička komisija za analizu političkog i ustavnog uređenja Rumunije izašla je sa izveštajem pripremljenim u tajnosti koji se sastoji od 23 predloga za izmenu najvišeg zakonskog akta zemlje.
Kritičari vide predloge kao način za jačanje nadležnosti predsedništva u odnosu na druge državne institucije.
Uprkos tome, šef komisije poriče bilo kakav nepropisan uticaj predsedništva i kaže da se komisija trudila, bez skrivenih motiva, da prikaže trenutni politički sistem.
"Najbolje rešenje za Rumuniju je polupredsednički, uravnoteženi politički režim", rekao je Basesku u svom obraćanju posle objavljivanja izveštaja. "Potreban nam je ustav koji nas neće gurnuti u sukobe, nego nas izvući iz njih", dodao je on.
"Ako nastavimo da biramo predsednika koji ne može da deluje, ignorisaćemo naciju i oslabiti demokratiju.
Najbolji izraz za opis polupredsedničkog režima je ravnoteža", rekao je on u odbranu svoje ustavne vizije.
Prema tom predlogu, najveća izdaja bila bi jedino opravdanje za smenu predsednika.
U izveštaju se takođe preporučuje da se predsedniku omogući da raspušta parlament, kao poslednji izlaz za okončanje političke krize.
Komisija predviđa jednodomni parlament i preispitivanje imuniteta poslanika od krivičnog gonjenja, što je privilegija zakonodavaca koja je zakonodavnu granu učinila jednom od najmanje uvažavanih javnih institucija.
Takođe se predlaže da se zvaničnicima zabrani da istovremeno budu i ministri i poslanici.
Pored toga, komisija poziva na reorganizaciju 41 okruga zemlje u devet ili 12 regiona.
Izmena ustava je dug proces koji zahteva korake vlade, predsednika, Zakonodavnog saveta, Ustavnog suda i parlamenta, tim redom, nakon čega više od polovine stanovništva u dalje mora da odobri to na nacionalnom referendumu.
"Ako, u skladu sa Članom 150 Ustava, vlada predloži da izmenim ustav, ja ću inicirati izmene", rekao je Basesku.
Opozicija je žestoko kritikovala predloge komisije.
Bivši premijer Kalin Popesku Taričanu, lider opozicije, rekao je da je komisija zainteresovanija za "poravnanje [predsednikovih] računa sa parlamentom" nego zaštitu prava građana.
Bivši šef države Jon Ilijesku ocenio je Baseskuovu inicijativu kao "neustavnu", rekavši da predsednik nema ovlašćenja da menja najviši zakonski akt.
Istraživanje evropskih vrednosti za 2008. pokazalo je da skoro tri četvrtine Rumuna želi snažnog lidera koga ili koju problemi sa parlamentom neće sprečiti da vlada.
Podignuta optužnica protiv bivšeg albanskog ministra odbrane
Albanski glavni tužilac optužio je 14 osoba za zanemarivanje dužnosti u vezi sa prošlogodišnjim eksplozijama u skladištu oružja.
Jonilda Koci za Southeast European Times iz Tirane -- 18/02/09
Mediju je porekao bilo kakve zloupotrebe u vezi sa eksplozijom i ocenio da je proces "politički motivisan". [Geti Imidžis]
Bivšem ministru odbrane Fatmiru Medijuu biće suđeno za zanemarivanje dužnosti u vezi sa smrtonosnim eksplozijama u skladištu municije u blizini Gerdeka prošle godine.
Ukupno 26 osoba poginulo je u tom incidentu, a više stotina njih je povređeno.
Mediju je jedna od 14 osoba koje tereti glavni tužilac.
Ako bude osuđen, on se suočava sa maksimalnom zatvorskom kaznom u trajanju od šest godina.
Takođe su optuženi bivši načelnik generalštaba Luan Šehu i devet drugih vojnih oficira i zvaničnika ministarstva.
Jedanaest optuženika iz redova vojske i dalje je za sada na slobodi, a datum početka suđenja nije određen.
Vlasnik i direktor razorenog objekta optuženi su još ranije i trenutno se nalaze u pritvoru gde čekaju suđenje, kao i direktor Meika, nacionalne agencije za izvoz oružja koja je bila odgovorna za uništavanje municije u Gerdeku.
Optužbe za zanemarivanje dužnosti usredsređene su uglavnom na odluku da se dozvoli da objekat funkcioniše u blizini naseljenih područja.
Eksplozije od 15. marta 2008. dogodile su se samo 20 kilometara od Tirane i nekoliko kilometara od međunarodnog aerodroma u prestonici.
Optuženi su takođe navodno potpisali ugovore sa firmama koje nisu posedovale stručnost niti dozvole neophodne za demontiranje municije.
Pored toga, optužene osobe su navodno rizikovale živote radnika kršenjem pravila o bezbednom rukovanju municijom.
Mediju je porekao svaku krivicu.
U obraćanju parlamentu 12. februara, on je nazvao proces "politički motivisanim".
"Ako tužilac postane politički instrument to nije samo sramotno, nego i opasno", rekao je on poslanicima koji su glasali za ukidanje njegovog imuniteta u skladu sa zahtevom glavnog tužioca.
Mediju je podneo ostavku na mesto ministra odbrane nekoliko dana posle eksplozije.
Premijer Sali Beriša podržava tog bivšeg člana kabineta. "Ne postoji dokaz koji potvrđuje korupciju ili zloupotrebu od strane gospodina Medijua", rekao je on Glasu Amerike 7. februara.
Niti postoji "kolektivna zloupotreba", dodao je on.
Opozicioni socijalisti ukazuju na slučaj Gerdek kao na značajan primer korupcije u vladi. Član parlamenta Erion Brace kaže da vlada ometa istragu.
"Vlada prekrši zakon i uzrokuje 26 žrtava, a premijer još uvek nije napravio celovitu analizu ovog krivičnog dela", rekao je Brace.
Sudije u Hagu odobrile novu optužnicu protiv Karadžića
Sudije Haškog tribunala za ratne zločine odobrile su izmenjenu optužnicu protiv bivšeg lidera bosanskih Srba Radovana Karadžića, tereteći ga za genocid po dve, umesto prvobitne jedne tačke.
(B92 - 17/02/09; Rojters, AP, AFP, AGI, Međunarodni krivični tribunal za bivšu Jugoslaviju - 16/02/09; novinska agencija Sense - 23/09/08)
Nova optužnica tereti Radovana Karažića za ratne zločine u Bosni i Hercegovini počinjene 1992. i 1995. godine. [Geti Imidžis]
Tužioci Međunarodnog krivičnog suda za bivšu Jugoslaviju (MKSJ) podigli su u sredu (18. februara) izmenjenu optužnicu protiv Radovana Karadžića, tereteći bivšeg lidera bosanskih Srba za genocid po dve tačke, umesto prvobitne jedne tačke.
Sudsko veće Haškog tribunala u ponedeljak je odobrilo njihov zahtev za izmenu postojeće optužnice od 11 tačaka koja je bila na snazi u vreme Karadžićevog hapšenja i prebacivanja u Hag u julu prošle godine.
Sudsko veće je međutim naložilo tužiocima da iz optužnice izbace tri navodna slučaja ubistva na koje su se pozivali u nacrtu optužnice podnetom u septembru, zato što nisu "adekvatno potkrepljeni dokazima".
Izmene su odraz sadašnjeg opšteg zakona i uključuju dokaze prikupljene u poslednjih osam godina, kao i činjenice utvrđene tokom prethodnih suđenja za ratne zločine u Hagu.
Nova modifikovana optužnica trebalo bi da "doprinese efikasnijem i bržem predstavljanju slučaja od strane tužilaca", izjavio je glavni tužilac tribunala za ratne zločine Serž Bramerc kada je u septembru podnosio ažuriranu verziju optužnice.
Optužnica odobrena u ponedeljak takođe sadrži 11 tačaka, ali je broj lokacija na kojima su počinjeni zločini smanjen sa prvobitnih 41 na 27 opština u Bosni i Hercegovini (BiH).
Jedna od najvećih izmena je da su tužioci podelili optužbu za genocid iz postojeće optužnice na dve odvojene tačke koje se odnose na dva različita perioda u sukobu u BiH 1992-1995.
Prva je vezana za zločine počinjene u nekoliko bosanskih opština između 31. marta i 31. decembra 1992. godine.
Druga tačka za genocid odnosi se samo na masakr oko 8.000 muslimanskih mušaraca i dečaka u Srebrenici u julu 1995. godine.
Još jedna velika razlika između dve optužnice je uklanjanje dve tačke iz ranije optužnice -- za saučesništvo u genocidu i teška kršenja Ženevske konvencije -- i dodavanje dve nove.
Sudsko veće je u ponedeljak takođe odbacilo Karadžićev zahtev za smanjivanje broja tačaka u optužnici.
On će se o svakoj tački iz nove optužnice izjasniti na predsudskoj konferenciji u petak.
U prvom pojavljivanju pred tribunalom u Hagu 31. jula, Karadžić je odbio da se izjasni o bilo kojoj tački iz tadašnje optužnice, rekavši da ih još uvek proučava.
Pošto je mesec dana kasnije ponovo odbio da se izjasni o optužbama, predsedavajući sudskog veća je u njegovo ime uneo da se izjasnio nevinim.
Bivši lider bosanskih Srba prvi put je optužen za ratne zločine u julu 1995. godine, u okviru zajedničke optužnice protiv njega i njegovog vojnog komandata Ratka Mladića.
EXIT i dalje hit u Novom Sadu
Više od 150 hiljada ljudi prisustvovalo je ovogodišnjem muzičkom festivalu EXIT koji se svakog leta održava u Novom Sadu.
Festival je počeo kao oblik protesta protiv režima Slobodana Miloševića, da bi ubrzo prerastao u jedan od vodećih muzičkih manifestacija u Evropi.
Igor Jovanović za Southeast European Times u Beogradu – 20/07/07
Otvaranju EXIT-a prisustvovalo je više od 10 hiljada ljudi. [EXIT]
Osmom EXIT festivalu prisustvovalo je oko 150 hiljada ljubitelja muzike; postavljeno je 28 bina i održano je četiri žestoke večeri u Novom Sadu, gradu na 80 kilometara severno od Beograda.
Festival je počeo 12. jula, a otvaranju je prisustvovalo deset hiljada ljudi.
Među ovogodišnjim izvođačima bili su Bisti Bojs, Robert Plant iz nekadašnje grupe Led Cepelin, Prodidži, Loren Hil, kao i Vu Tang Klan.
Na festivalu je učestvovalo više od pedeset bendova i didžejeva.
Tema EXIT-a 2007. bila je hip-hop muzika.
Zvezde festivala bili reperi Snup Dog, Bisti Bojs i Vu Tang Klan.
Ljubitelji drugačije muzike mogli su da uživaju u svirci britanskog elektro-benda Prodidži, koja je otvorila festival, kao i Roberta Planta.
Zvaničnici festivala kažu da je ovogodišnji EXIT privukao rekordan broj inostranih posetilaca - skoro 40 odsto.
Organizovan je poseban kamp za deset hiljada stranaca.
"Ove godine smo prvi put imali rasprodat festival," rekao je portparol EXIT-a Sagor Mešković.
"Polovina publike je iz inostranstva - od čega pet hiljada iz bivše Jugoslavije, deset hiljada iz Velike Britanije, a bilo je čak i Australijanaca, Meksikanaca i Japanaca.
Tehnički smo takođe bili bolji, imamo veći podijum za igru, bolji zvuk i osvetljenje.
Sve je spektakularnije i na višem nivou.
Posetioci su imali priliku da uživaju u turama sa vodičem i raznim žurkama.
Četvorodnevna ulaznica koštala je 80 evra, dok su cene za pojedinačne dane bile različite.
Unutar tvrđave, umesto novca korišteni su žetoni, što je nekima smetalo jer su morali da čekaju u redu da zamene dinare.
Od svog osnivanja 2000. godine, EXIT je bio mnogo više od muzike.
To je bio slučaj i ove godine.
Pred početak festivala, organizatori i muzički kanal MTV pokrenuli su Pokret EXIT, seriju koncerata na Balkanu radi promovisnja tolerancije.
Na drugoj strani, aktivisti su pokušali da ukažu na kampanju Saveta Evrope protiv diskriminacije, nazvanu "Različiti, ali jednaki".
Drugu godinu zaredom, EXIT je takođe poslao snažnu poruku EU da ublaži vizni režim za stanovnike Albanije, Bosne i Hercegovine, Makedonije, Crne Gore i Srbije.
"Nastavljamo našu kampanju za ukidanje viza i stavljanje Srbije na Belu Šengensku listu," izjavio je Rajko Božić iz organizacionog odbora EXIT-a.
Prvi EXIT održan je 2000. godine kao znak otpora režimu tadašnjeg jugoslovenskog predsednika Slobodana Miloševića.
Festival je brzo prevazišao granice Srbije i danas je jedan od najboljih muzičkih festivala u Evropi.
Čeku predlaže datum za proglašenje nezavisnosti
Nekoliko sati pre nego što je Savet bezbednosti UN trebalo da raspravlja o najnovijem nacrtu rezolucije o Kosovu, kosovski premijer izjavio je da bi Kosovo moglo jednostrano da proglasi nezavisnost 28. novembra.
(Reuters - 20/07/07; AP, Reuters, AFP, DPA, VOA, UPI, Xinhua, B92, Balkan Investigative Reporting Network - 19/07/07)
"Mi podržavamo nezavisno Kosovo," rekla je američki državni sekretar Kondoliza Rajs.
"Ostvarićemo taj cilj na jedan ili drugi način". [Getty Images]
Kosovo bi trebalo da jednostrano proglasi nezavisnost od Srbije 28. novembra, najavio je premijer Agim Čeku u petak (20. jula), tvrdeći da napori zapadnih zemalja da pokrajinu stave na put državnosti putem UN nisu uspeli.
Čeku je svoj predlog izneo samo nekoliko sati pre nego što je Savet bezbednosti UN trebalo da raspravlja o najnovijem zapadnom predlogu rezolucije o Kosovu, koja predviđa nove pregovore Beograda i Prištine.
Međutim, predstavnici šest zemalja koje su predložile nacrt rezolucije - Belgije, Velike Britanije, Francuske, Nemačke, Italije i Sjedinjenih Država - izgledali su nesigurno u četvrtak u pogledu toga da li će taj nacrt staviti na glasanje, imajući u vidu pretnju Rusije da će uložiti veto.
"Još uvek postoji neslaganje u pogledu nacrta rezolucije i neke članice smatraju da je verovatnoća njenog usvajanje ravna nuli" rekao je britanski ambasador Emir Džons Peri.
"Mogu samo da zaključim da nećemo postići napredak pred Savetom.
Ipak, mislim da je veoma neodgovorno zamišljati da Savet neće nastaviti da pokušava da reši ovo pitanje, zato što je ono izvor napetosti u regionu, ali i poslednji deo balkanske slagalice."
Rusija je odbacila sve prethodne verzije koje su sastavile Sjedinjene Države i njihovi evropski saveznici proteklih nekoliko nedelja.
Moskva tvrdi da poslednji predlog rezolucije praktično podržava plan specijalnog izaslanika UN Martija Ahtisarija, po kome bi Kosovo dobilo nadziranu nezavisnost.
Instirajući da mora da zadrži određeni suverenitet nad pokrajinom, Srbija izričito odbacuje nezavisnost kao mogućnost.
Moskva je zapretila da će blokirati svaku rezoluciju koja je neprihvatljiva za Srbiju.
Kako javlja agencija Rojters, novi nacrt uvodi period od 120 dana za pregovore Beograda i Prištine, posle čega bi Savet Bezbednosti preuzeo čitav slučaj.
Rezolucija bi takođe omogućila da EU odmah postavi međunarodnog civilnog predstavnika da upravlja pokrajinom tokom četvoromesečnog perioda pregovora.
Kosovo, koje je tehnički još uvek deo Srbije, u stvarnosti je pod protektoratom UN od kraja sukoba 1998-1999. godine.
Visoki predstavnik EU za spoljnu politiku Havijer Solana početkom nedelje je rekao da ako se Rusija i dalje bude protivila odluci, Kontakt grupa sastavljena od Velike Britanije, Nemačke, Francuske, Italije, Rusije i Sjedinjenih Država verovatno će preuzeti inicijativu u pronalaženju kompromisa.
Siguran sam da će biti postignut dogovor u Kontakt grupi da se otvori proces pregovaranja," rekao je Solana u četvrtak, a prenela agencija DPA.
"Moramo da idemo napred i otvorimo pregovore dveju strana bez rezolucije UN i vidimo kako će se stvar razvijati na kraju tog procesa."
Kontakt grupa bi trebalo da se sastane u sredu.
U međuvremenu, američki državni sekretar Kondoliza Rajs, čija je zemlja čvrsto podržala Ahtisarijev plan, bila je u četvrtak uverena da će Kosovo na kraju ipak uspeti da dobije nezavisnost.
"Mi podržavamo nezavisno Kosovo," rekla je ona novinarima tokom leta za Lisabon.
"Ostvarićemo taj cilj na jedan ili drugi način". [Getty Images]
Čeku bi trebalo da se sastane sa Rajsovom u ponedeljak u Vašingtonu, i situaciji kada su Albanci sve nezadovoljniji zbog zastoja procesa određivanja konačnog statusa.
Drugi političari u pokrajini rekli su da bi trebalo odrediti rok za postizanje rešenja sa podrškom međunarodne zajednice.
"Najvažnije bi bilo da se odredi datum za nezavisnost Kosova," rekao je bivši kosovski premijer Bajram Kosumi.
"Ako ne bude rezolucije, Kosovo bi ove godine trebalo da proglasi nezavisnost."
Veton Suroi, lider opozicione partije ORA i član kosovskog pregovaračkog tima, ponovio je taj stav u četvrtak, rekavši da bi skupština Kosova trebalo da "ispuni svoju obavezu prema građanima Kosova i proglasi nezavisnost do Božića."
Turski predsednik Gul posetio većinski kurdski grad Dijarbakir
ANKARA, Turska -- Predsednik Abdulah Gul istakao je tokom posete Dijarbakiru u četvrtak (30. decembar) da Turska mora da prihvati jezičke i verske razlike između svojih građana, ali i da istovremeno mora da ostane ujedinjena zemlja. „[Mada] je zvanični jezik u Turkoj turski“, rekao je Gul, „imamo građane koji koriste druge jezike“, uključujući kurdski i arapski. „Svi su oni naši; [to su] naši jezici“, dodao je on.
Poseta je usledila dan nakon što je Savet za nacionalnu bezbednost rekao da neće biti prihvaćena bilo kakva osporavanja zvaničnog turskog jezika.
Kurdska manjina je insistirala na većim pravima, uključujući pravo na obrazovanje na svom maternjem jeziku i korišćenje kurdskog na javnim mestima.
U međuvremenu u četvrtak, policija je saopštila da je uhapsila deset osoba za koje se sumnja da su povezane sa Al Kaidom..
Osumnjičeni su privedeni tokom operacija u sredu u Bursi i u Istanbulu, nakon što su dobijene informacije da planiraju napade uoči novogodišnje noći. (Rojters, Hurijet, Zaman, novinska agencija Anadolu, Radio Slobodna Evropa, Telegraf – 30.12.2010)
Parlamentarna skupština Saveta Evrope poziva na rešavanje problema na Zapadnom Balkanu
Severno Kosovo, Bosna i Hercegovina i Albanija su žarišta političkih problema na Balkanu.
Cvetina Borisova za Southeast European Times -- 14.10.2011.
Predsednički komitet PACE će „pojačati dijalog i prebroditi tenzije“ u regionu, piše u rezoluciji. [PACE]
Parlamentarna skupština Saveta Evrope (PACE) usvojila je prošle godine rezoluciju u kojoj je istaknuta potreba pronalaženja rešenja za političku situaciju na severnom Kosovu, u Bosni i Hercegovini (BiH) i Albaniji.
„Pitanja koja izazivaju zabrinutost su severno Kosovo, odnosno kako osigurati bezbednost i slobodan protok ljudi i robe; Bosna i Hercegovina, odnosno kako rezrešiti politički ćorsokak u procesu formiranja vlade na nacionalnom nivou; i Albanija, u kojoj su se pojavili izvesni znaci napretka u zamrznutim i štetnim odnosima između velikih političkih stranaka“, kaže autor dokumenta, švedski član PACE Bjern von Sidou, za SETimes.
Rezolucija od 7. oktobra poziva na hitnu i objektivnu istragu o incidentu na administrativnom prelazu Jarinje između Kosova i Srbije krajem septembra, kada je šest osoba ranjeno iz vatrenog oružja.
Problemi na severnom Kosovu blokiraju napredak u pregovorima Prištine i Beograda, stoji u rezoluciji.
Predlaže se da misija predsedničkog komiteta PACE „pojača dijalog i prevaziđe tenzije“ u regionu.
Ta misija „može da poseti žarišta sukoba i pokuša da navede strane u sukobu da preduzmu korake u skladu sa principima Saveta Evrope“, rekao je von Sidou.
Analitičar Jan Bankrof, suosnivač organizacije TransConflict, naglašava da će sever Kosova ostati ključno pitanje i da bi trebalo da bude deo pregovora.
„Bez rešenja za probleme na severu, pregovori Kosova i Srbije imaju male izglede za uspeh“, kaže on za SETimes.
„Da bi bilo kakvi pregovori uspeli neophodne su garancije EU.
Sada kada je Srbija dobila status kandidata za članstvo u EU, Unija ima više manevarskog prostora.
To znači da će Srbija morati da ozbiljno shvati svoje obaveze prema EU i poruke Unije da mora da poboljša odnose sa Kosovom ako želi da napreduje u pregovorima sa EU“, kaže politički analitičar sa Kosova Seb Bitići za SETimes.
Aktuelni politički ćorsokak u BiH je još jedno problematično pitanje.
Prema navodima rezolucije, taj ćorsokak „ima teške posledice: međunarodne finansijske agencije snizile su kreditni rejting zemlje, direktne strane investicije opale su za 75 odsto od 2009, a stopa nezaposlenosti među radno sposobnim stanovništvom je 43 odsto“.
Von Sidou smatra da su rešenje „interni pregovori sukobljenih strana, kako bi se izbegla blokada domaće ekonomije zbog presušivanja dalje međunarodne pomoći“.
Bankroft ističe duboke podele koje postoje u BiH, što nije dobro za bilo kakvo rešenje problema te zemlje.
„Protivljenje Republike Srpske jačanju centralne vlasti znači da uvođenje novih ministarskih mesta kao sredstvo rešavanja problema nije izvodljivo. Istovremeno, novi izbori ne bi rešili glavne probleme, već bi samo produbili podele“, kaže on za SETimes.
Što se Albanije tiče, PACE je pohvalio završetak lokalnih izbora iz 2011. i „ohrabrio sve stranke da ojačaju svoju unutrašnju demokratiju, da rade na normalizaciji političke situacije i započnu politički dijalog u parlamentu o prioritetima i reformama koje je potrebno sprovesti“.
Međutim, analitičar Genc Mloja kaže da je takav napredak zakasnio i da je nedovoljan.
„Dve najveće političke stranke (vladajuća Demokratska partija i glavna opoziciona Socijalistička partija) ostale su pri svojim stavovima, uprkos izjavama da su voljne da prebrode međusobne duboke podele“, kaže on za SETimes.
Kultura i sport: Turska pobedila Grčku na Svetskom prvenstvu FIBA
Košarkaške reprezentacije i navijači okupili su se u Turskoj.
Takođe u vestima iz kulture i sporta: srpske freske izložene u Evropskom parlamentu, a Bugarin postavio novi rekord u ronjenju.
Turski reprezentativac Semih Erden (desno) prolazi pored Grka Sofoklisa Šorcanitisa na utakmici Svetskog košarkaškog prvenstva FIBA. [Geti Imidžis]
Turska je domaćin Svetskog košarkaškog prvenstva FIBA 2010 do 12. septembra.
Na košarkaškom takmičenju, najvećem ikada održanom u Turskoj, učestvuju 24 reprezentacije sa 288 igrača, koje će ukupno odigrati 80 utakmica.
Region predstavljaju Turska, Grčka, Hrvatska i Srbija.
Grčka i Turska igrale su u utorak (31. avgusta) uveče -- pobedila je Turska 76-65.
Obe reprezentacije su u Grupi C, gde je Turska trenutno u vođstvu.
Srpski košarkaši su drugi u Grupi A. Hrvatska je četvrta u Grupi B.
Međunarodni filmski festival u Draču otvoren je u nedelju (29. avgusta) u tom albanskom lučkom gradu.
Ukupno 17 filmova takmiči se za nagradu Zlatni gladijator.
Festival se završava 4. septembra.
Grad Peć na zapadnom Kosovu održao je svoj prvi festival animiranog filma, koji je trajao od petka (27. avgusta) do utorka.
Pilot izdanje Anibar festivala uključivalo je projekcije, diskusije i radionice.
Na festivalu su prikazani animirani filmovi iz Evrope, Sjedinjenih Država, Argentine i Albanije.
U Zagrebu je od subote (28. avgusta) do utorka održan 43. Međunarodni festival lutkarskih pozorišta.
Program je uključivao 26 predstava 21 profesionalne lutkarske trupe.
Makedonija će biti predstavljena sa 450 knjiga iz kulture, istorijske literature i poezije na 23. Međunarodnom sajmu knjiga u Moskvi.
Tokom sajma, koji počeo u sredu (1. septembra) i trajaće do kraja vikenda, takođe će biti prikazani video spotovi o toj zemlji.
Izložba 13 kopija fresaka iz srpskih manastira i crkava otvorena je u utorak (31. avgusta) u sedištu Evropskog parlamenta (EP) u Briselu.
Izložbu su otvorili Eduard Kukan, predsedavajući delegacije EP za odnose sa zemljama jugoistočne Evrope, i srpski ministar kulture Nebojša Bradić.
Bugarski instruktor ronjenja Ivan Železarov oborio je svetski rekord u dužini ronjenja.
Železarov, 27, proveo je 50 sati pod vodom između petka (27. avgusta) i nedelje.
Prethodni rekord držao je Britanac Vil Gudman sa vremenom 48 sati, devet minuta i 17 sekundi.
Limasol je domaćin 49. Vinskog festivala do kraja vikenda.
Jednonedeljnom manifestacijom se slave vino i pravljenje vina na Kipru, a tradicionalno privuče hiljade posetilaca.
Grčko ostrvo Tasos bilo je domaćin 10. tradicionalne Egejske regate od 22. do 28. avgusta.
Regata je okupila takmičare sa Kipra, iz Rusije, Engleske, Italije i Bugarske.
(Razni izvori -- 25/08/10-01/09/10)
Kultura i sport: Hrvatski teniser Ljubičić osvojio Katar Open
Hrvatska teniska zvezda pobedio je Britanca Endija Marija i osvojio svoju sedmu ATP titulu.
Takođe ove nedelje: Makedonija planira da obnovi kuću u kojoj je u detinjstvu živela Majka Tereza, a u Rumuniji otvorena izložba posvećena drevnoj dačanskoj kulturi.
Ivan Ljubičić iz Hrvatske dobija ček od Muhameda Al Šamlana (levo), šefa Katarske nacionalne banke, posle pobede na finalnom meču turnira Katar Open u Dohi, u subotu (6. januara). [Geti Imidžis]
Hrvat Ivan Ljubičić osvojio je prošle nedelje ATP teniski turnir Katar Open, pobedivši u finalu Britanca Endija Marija 6-4, 6-4.
To je Ljubičićeva sedma ATP titula.
Makedonsko ministarstvo kulture raspisalo je tender za renoviranje kuće u kojoj je misionarka Majka Tereza živela kao dete.
Izvođač radova imaće zadatak da pretvori kuću u muzej.
Osam makedonskih gradova -- Debar, Kavadarci, Kičevo, Kočani, Ohrid, Prilep, Radoviš i Struga -- takmiče se ove godine za titulu "Grad kulture".
Očekuje se da Savet za kulturu ministarstva donese odluku o pobedniku narednih nedelja.
Cilj konkursa je promovisanje turizma i kulturnog razvoja.
Snimanje filma "Nepoznato" -- u koprodukciji Bugarske, Nemačke, Grčke i Rusije -- počeće krajem leta ili početkom jeseni.
Film je baziran na romanu "Prepreka" bugarskog pisca Pavela Vežinova (1914-1983).
U Nacionalnom istorijskom muzeju Rumunije u Bukureštu ove nedelje se otvara izložba posvećena drevnoj dačanskoj kulturi. Izložba je deo većeg programa pod nazivom Dacia avgvsti provincial (Stvaranje pokrajine).
Manifestacija je pokrenuta 2006, u znak obeležavanja 1.900 godina od kada se drevni okrug jugoistočne Evrope Dakija pretvorio u rimsku pokrajinu.
Srbin Novak Đoković osvojio je u nedelju (7. januara) australijski teniski turnir Adelaide Internešenel pobedivši u finalu Australijanca Krisa Gučionea, 6-3, 6-7, 6-4.
To je Đokovićava treća ATP titula.
Izložba knjiga, mapa i portreta koji prikazuju Beograd iz 19. veka otvorena je u sredu (10. januara) u Gradskoj biblioteci Beograda.
Izložba je posvećena 200. godišnjici proglašenja Beograda prestonicom oslobođene Srbije 1806-1807 i 76. godišnjici Gradske biblioteke.
Istanbulska galerija Dem Art i umetnička internet stranica lebriz.com predstavili su skulpture i slike turskih umetnika Nađe Arditi, Hikmeta Karabuluta i Mahmuta Karatopraka na 17. Umetničkom sajmu u Majamiju.
Sajam, koji je trajao od petka (5. januara) do ponedeljka, održan je u Kongresnom centru u Majami Biču, u Sjedinjenim Državama.
(Razni izvori -- 03/01/07-10/01/07)
Albanija se priprema za doček američkog predsednika
Lokalni lideri kažu da je poseta predsednika SAD Džordža V. Buša -- prva poseta Albaniji nekog američkog predsednika -- prekretnica u odnosima.
Erlis Selimaj za Southeast European Times iz Tirane -- 07/06/07
Predsednik Džordž V. Buš biće prvi američki šef države koji posećuje Albaniju. [Gent Škulaku]
Albanija se sprema za predstojeću posetu predsednika SAD Džordža V. Buša planiranu za nedelju (10. jun). Zakonodavci su uoči posete odobrili zakon o jačanju saradnje i bezbednosti.
U međuvremenu, policija pojačava aktivnosti u Tirani.
Administracija premijera Salija Beriše ulaže otprilike milion evra u renoviranje vladinih zgrada, uključujući ministarstvo inostranih poslova i druge institucije koje će Buš posetiti.
Tirana će tim povodom biti ukrašena albanskim i američkim zastavama.
Buš će biti prvi američki predsednik koji posećuje Albaniju, što su lokalni lideri pozdravili kao istorijsku prekretnicu.
"Od nezavisnosti Albanije, u najkritičnijim trenucima za nacionalnu slobodu Albanaca, Sjedinjene Države odigrale su ulogu pomažući nam da sačuvamo prava i slobode", rekao je Beriša.
Prema rečima predsednika Alfreda Mojsijua, poseta ima veliku simboliku.
Supersila, rekao je on, gradi recipročno uvažavanje i saradnju sa malom zemljom.
"Ovo je vrhunac albansko-američkih odnosa", rekla je Lajlja Pernaska, članica Spoljnopolitičkog odbora parlamenta.
"Mislim da će ova poseta imati dobar uticaj na razvoj Albanije i na integraciju u EU i NATO".
Njen kolega u parlamentu, bivši ministar inostranih poslova Kastriot Islami, rekao je da će Buš doneti "poruke vezane za članstvo Albanije u NATO-u".
"Sjedinjene Države, preko Jadranske povelje -- modela u kojem je Vašington igrao značajnu ulogu -- su pokazale da podržavaju članstvo Albanije u NATO-u.
Ova poseta takođe nosi poruku albanskoj naciji, demonstrirajući da se zemlja kreće ka demokratiji", dodao je Islami.
Uoči puta Buš je imao poruku za Albaniju.
"Želim da se uverim da albanski narod shvata da Amerika zna da vi postojite i da donosite teške odluke da biste učvrstili svoje slobodno društvo", rekao je Buš.
"Dolazim kao ljubitelj slobode u zemlju u kojoj ljudi shvataju prednosti slobode".
Pored Albanije, Buš će posetiti Poljsku, Italiju i Bugarsku, posle odlaska na samit G8 u Nemačkoj.
Predsednik Bil Klinton je 1999. godine planirao posetu Tirani, ali je bila otkazana.
Albaniju su posetila dvojica državnih sekretara -- Džejms Bejker 1991. i Kolin Pauel 2003. godine.
Lideri stranaka u BiH sastaće se sa Inckom
SARAJEVO, Bosna i Hercegovina (BiH) -- Visoki predstavnik Valentin Incko sazvao je sastanak u četvrtak (25. juna) sa liderima glavnih političkih stranaka u zemlji.
Milorad Dodik iz Saveza nezavisnih socijaldemokrata Republike Srpske i Dragan Čović iz Hrvatske demokratske zajednice BiH potvrdili su svoje učešće, ali je Sulejman Tihić, lider Stranke demokratske akcije, odbio poziv.
On protestuje zbog Dodikove nacionalističke retorike i postupaka za koje Tihić smatra da su protiv Dejtonskog sporazuma.
On 14. juna nije prisustvovao razgovorima sa Čovićem i Dodikom iz istog razloga. (RTRS, Dnevni avaz, Srna, Onasa - 24/06/09)
Poslovne vesti: Turski Dogan Holding prodaje dnevne listove
Da bi se izborio sa poreskim nevoljama, turski dnevni list Milijet je prodat.
Takođe u poslovnim vestima: IBM potpisuje ugovor sa rumunskom opštinom, a Grčka i UAE nameravaju da jačaju saradnju.
Milijet i Vatan prodati su kompaniji Demiroren-Karadžan. [Rojters]
Najveća turska privatna medijska grupacija Dogan Holding postigla je u sredu (20. aprila) sporazum o prodaji nacionalnih dnevnih listova Milijet i Vatan za 50 miliona evra kompaniji Demiroren-Karadžan.
Dogan je morao da proda listove da bi platio do sada nezabeleženu kaznu u iznosu od 1,75 milijardi evra, izrečenu u septembru 2009. godine zbog neplaćenog poreza.
Američki kompjuterski gigant IBM potpisao je u sredu (20. aprila) sporazum sa rumunskom opštinom Targu-Mureš o izgradnji „centra izvrsnosti“ u gradu.
Prema sporazumu, rumunski istraživači sa fakulteta u regionu Transilvanije moći će da pohađaju postdiplomsku nastavu u centrima IBM-a širom sveta, nakon čega će biti zaposleni u centru u Targu-Murešu.
Sajam zapošljavanja, koji su organizovali Američki univerzitet na Kosovu i Američka privredna komora, počeo je u sredu (20. aprila) u Prištini.
Ukupno 18 kompanija predstavilo je informacije o budućim poslovima, imajući u vidu studente sa mnogobrojnih fakulteta.
Kosovo ima mladu populaciju i stopu nezaposlenosti od skoro 40 odsto.
Cene goriva u Albaniji dostigle su rekordan nivo, prateći trend povećanja cena svih proizvoda široke potrošnje.
Litar goriva sada košta 1,26 evra, u poređenju sa manje od evra pre samo šest meseci, izvestili su mediji u sredu (20. aprila).
Prodavci goriva za povećanje krive globalan porast cena i državne poreze.
Elektroenergetska kompanija Republike Srpske ERS uspostavila je zajedničko preduzeće sa svojom podružnicom Hidroelektrane na Trebišnjici, za izgradnju nove hidroelektrane pod nazivom HE Dabar, u regionu južne Hercegovine, u drugoj polovini godine.
Investicija će dostići 180 miliona evra, a ERS i Trebišnjica će obezbediti 25 odsto sredstava i pokušati da pozajme ostatak.
Elektrana bi trebalo da bude izgrađena za četiri i po godine.
Tročlano Predsedništvo Bosne i Hercegovine odobrilo je u sredu (20. aprila) predlog budžeta zemlje za 2011. godinu.
Predlog je odobren glasovima bošnjačkog i hrvatskog člana Predsedništva Željka Komšića i Bakira Izetbegovića, koji su nadglasali srpskog člana Predsedništva Nebojšu Radmanovića.
Prema predlogu koji je odobrilo Predsedništvo, ukupni troškovi državnih institucija iznose 538 miliona evra.
Predlog će biti prosleđen parlamentu.
Grčka i Ujedinjeni Arapski Emirati (UAE) dogovorili su se u sredu (20. aprila) da pojačaju ekonomske i trgovinske veze.
To je dogovoreno memorandumom o razumevanju koji su potpisali grčki ministar inostranih poslova Dimitris Drucas i njegov kolega iz Ujedinjenih Arapskih Emirata šejk Abdula bin Zajed Al Nahjan, u Abu Dabiju, posle zajedničkog ministarskog sastanka Saveta saradnje EU i Zaliva.
(Razni izvori -- 15.4.2011-22.4.2011)
Grčki kontrolori vazdušnog saobraćaja u štrajku, očekuju se poremećaji u redu letenja
ATINA, Grčka -- Kontrolori vazdušnog saobraćaja najavili su štrajk u četvrtak (25. juna), pa se putnici pripremaju za velike poremećaja reda letenja.
Kontrolori traže da se unajmi još osoblja, kao i bolje zdravstvene beneficije.
Očekuje se da će taj korak doneti više stotina odloženih letova i otkazivanje letova od strane i privatnog Egean Erlajnsa i nacionalne aviokompanije Olimpik.
Kao meru upozorenja, kontrolori su u sredu organizovali četiri odvojena tročasovna prekida rada. (NjuzIn - 25/06/09; AFP, DPA - 24/06/09)
Dubrovačka deklaracija osnov za unapređivanje saradnje na polju naučnog istraživanja
Konferencija COST, održana u hrvatskom gradu Dubrovniku, predstavlja osnov za bolju naučnu i tehničku saradnju zemalja članica i institucija.
(EU, HINA - 27/05/03)
Međuvladina organizacija za promovisanje koordiniranih naučnih i tehničkih istraživanja u Evropi, završila je u utorak (27. maja) jednodnevnu ministarsku konferenciju u hrvatskom primorskom gradu Dubrovniku usvajanjem deklaracije kojom se postavlja osnov za bolju saradnju zemalja članica i institucija.
Program Evropske saradnje na polju naučnog i tehničkog istraživanja (COST) uspostavilo je 19 evropskih država 1971. godine.
Cilj programa je da se promoviše koordinacija nacionalnih istraživanja na evropskom nivou.
Konferencija u Dubrovniku, koja je održana na inicijativu predsednika Hrvatske Stjepana Mesića, okupila je visoke zvaničnike iz 35 zemalja ove organizacije, EU i Evropske fondacije za nauku (ESF), koji su razmenili mišljenja o budućoj uloži COST-a.
Radni sastanak, kojim je predsedavao hrvatski ministar za nauku i tehnologiju, Gvozden Flego, bio je usredsređen na partnerstvo programa sa ESF.
Dve organizacije su potpisale memorandum o razumevanju, prema kojem će ESF delovati kao pravni entitet koji organizuje i vodi administrativni, tehnički i naučni sekretarijat COST-a.
Generalni sekretar ESF Enrik Banda rekao je da će se povezivanjem dva tela otvoriti put ka stvaranju evropske istraživačke oblasti.
COST je od 1971. godine pokrenuo više stotina inicijativa, od kojih su mnoge već realizovane.
Od zemalja jugoistočne Evrope članovi COST-a su Bugarska, Hrvatska, Grčka, Makedonija, Rumunija i Srbija i Crna Gora. Sve ove zemlje bile su uključene u razne naučne i tehničke istraživačke akcije.
Prema deklaraciji iz Dubrovnika, COST bi trebalo da nastavi da pruža pomoć zemljama koje nisu članovi programa, uključujući zapadni Balkan.
Hrvatska je na primer učestvovala u nekoliko različitih projekata, uključujući projekat usmeren na unapređivanje korišćenja podzemnih voda u priobalnim kamenitim oblastima i drugi projekat o laserskom očuvanju umetničkih dela.
Obraćajući se prisutnima Mesić je rekao da su projekti COST-a odigrali važnu ulogu u razvoju nauke i tehnologije u njegovoj zemlji.
Hrvatska se pridružila COST-u u junu 1992 -- u periodu kada je ovoj zemlji, koja je tada tek stekla političku nezavisnost, bilo teško da se uključi u naučne i tehnološke procese i programe razvijenih evropskih zemalja.
Flego je posle foruma izjavio da će proširenje saradnje takođe doneti novčanu pomoć Evropske komisije, u iznosu od ukupno 80 miliona evra, za program COST u periodu od 2002. do 2006. godine.
U Dubrovačkoj deklaraciji se navodi da COST mora da nastavi svoj rad i da bi trebalo da bude podstaknut da se razvija kao evropska inicijativa i kao međuvladin mehanizam od suštinskog značaja.
Korupcija u zemljama jugoistočne Evrope još uvek u zamahu
Korupcija, koju Transparensi Internešenel opisuje kao «hladno, proračunato oduzimanje mogućnosti muškarcima, ženama i deci koji su najmanje sposobni da se zaštite», i dalje prožima sve aspekte javnog života u zemljama jugoistočne Evrope, sudeći po godišnjem indeksu koji je predstavila ova grupa.
(Turski nedeljni žurnal, Standardnjuz, Monitor, VOA - 19/10/05; Transparensi Internešenel, BBC, Makfaks, HINA, BETA, FOKUS, Sofijska novinska agencija, Medijapul, Dnevnik, Bezbednosni pregled jugoistočne Evrope - 18/10/05; Savet Evrope - 14/10/05)
«Sa korupcijom se mora energično uhvatiti u koštac da bi pomoć zaista učinila da se ljudi oslobode siromaštva», izjavio je predsednik Transparensi Internešenela Peter Ejgen. [AFP]
Nivo korupcije širom jugoistočne Evrope ostaje visok, ukazuje se u godišnjem istraživanju Transparensi Internešenela (TI) o percepciji korupcije u 159 zemalja.
Prema njegovom Indeksu percepcije korupcije (CPI) za 2005, koji je objavljen u utorak (18. oktobra), Island, Finska i Novi Zeland su najmanje korumpirane zemlje među državama obuhvaćenim istraživanjem.
Na dnu liste nalaze se neke od najsiromašnijih zemalja u svetu, među kojima su Bangladeš, Čad i Turkmenistan.
CPI je složeno istraživanje koje predstavlja odraz percepcija poslovnih ljudi i analitičara za te zemlje, kako domaćih tako i stranih, a rađeno je uz korišćenje 16 različitih anketa deset nezavisnih institucija.
Zemlje su rangirane na osnovu skale percepcije koja se kreće od 10 do 0, sa tim što 10 predstavlja najpoštenije, a 0 najkorumpiranije.
Sve zemlje jugoistočne Evrope osim Kipra imaju ocenu nižu od 5,0, što ih svrstava među 113 zemalja sveta, ili 70 odsto zemalja obuhvaćenih istraživanjem u kojima «korupcija prožima sve aspekte javnog života», rekao je predsednik TI Peter Ejgen.
Od svih zemalja u regionu Grčka ima najbolju ocenu, 4,3, i nalazi se na 47. mestu u svetu, ispred Bugarske koja je na 55. mestu sa 4,0 poena.
Turska je 65. sa 3,5 poena, Hrvatska je na 70. mestu sa 3,4, a Rumunija na 85. sa 3,0 poena.
Turska, koja je u prošlom CPI-u imala 3,2 poena, svrstana je među zemlje i teritorije koje su pokazale «primetan napredak».
U poređenju sa indeksom iz 2004, ocena Bugarske je ove godine manja za 0,1 poen, dok su ocene za Hrvatsku i Rumuniju veće za 0,1.
Bosna i Hercegovina (BiH), Srbija i Crna Gora, Makedonija i Albanija nalaze se među 70 zemalja koje imaju manje od 3,0 poena, što je pokazatelj «neobuzdane korupcije koja predstavlja ozbiljnu pretnju institucijama, kao i društvenoj i političkoj stabilnosti».
Sa 2,9 poena BiH je na 88. mestu, a sledi je Srbija i Crna Gora na 97. mestu sa 2,8, dok je Makedonija na 103. sa 2,7 poena.
Sa 2,4 poena Albanija ima najmanju ocenu od svih zemalja jugoistočne Evrope i zauzima 126. mesto.
U poređenju sa prošlogodišnjim CPI, ocene BiH i Albanije pale su za 0,2 odnosno 0,1 poen, dok se ocena Srbije i Crne Gore popravila za 0,1.
Ocena Makedonije ostala je nepromenjena.
Loša ocena, ukazuje TI, ne treba da posluži kao osnova za kažnjavanje neke zemlje ili uskraćivanje podrške koja ima za cilj unapređivanje razvoja njenog stanovništva.
Umesto toga, ovo bi trebalo tumačiti kao signal da se njeno strukturno stanje pogoršava i da mu je potrebno odmah posvetiti pažnju.
«Korupcija je glavni uzrok siromaštva kao i barijera za njegovo savladavanje», rekao je Ejgen u utorak na prezentaciji CPI 2005.
«Jedno zlo proizvodi drugo, zatvarajući stanovništvo u krug mizerije.
Sa korupcijom se mora energično uhvatiti u koštac da bi pomoć zaista učinila da se ljudi oslobode siromaštva.»
Kompanijama, uključujući one sa sedištem u imućnim zemljama, «prećutno je ili otvoreno dozvoljeno da pothranjuju korupciju stalnim prilivom novca za podmićivanje». Zemlje sa niskim i visokim prihodima moraju uložiti zajedničke napore da bi se takva praksa okončala, rekao je Ejgen.
Na međunarodnoj antikorupcijskoj konferenciji održanoj prošle nedelje u Bugarskoj, zvaničnik Saveta Evrope rekao je da svaka firma koja posluje u centralnoj ili istočnoj Evropi izdvaja oko 2,2 odsto svojih budžetskih resursa za mito.
Opisujući korupciju kao «hladno, proračunato oduzimanje mogućnosti muškarcima, ženama i deci koji su najmanje sposobni da se zaštite», izvršni direktor TI Dejvid Nusbaum pozvao je lidere da «ispune svoja obećanja i da se angažuju i obezbede resurse za unapređivanje uprave, transparentnosti i odgovornosti».
Tokom posete USS Mičera naglašen napredak BiH
Američki ratni brod posetio je mali primorski grad Neum, što je opisano kao znak dalje podrške Sjedinjenih Država naporima BiH u pravcu evroatlantskih integracija.
Antonio Prelenda za Southeast European Times iz Sarajeva – 19/10/05
Američki ratni brod USS Mičer (DDG 57), razarač iz klase Arlej Burk, porinut je 10. decembra 1994. godine. [Antonio Prlenda]
Brod američke ratne mornarice posetio je mali primorski grad Neum u Bosni i Hercegovini (BiH), što je opisano kao znak dalje podrške Sjedinjenih Država naporima BiH u pravcu evroatlantskih integracija.
Američki razarač USS Mičer (DDG 57) opremeljen raketama na navođenje, koji je stigao u Neum u subotu (15. oktobra), ostao je u gradu tokom vikenda u sklopu obeležavanja predstojeće desete godišnjice Dejtonskog mirovnog sporazuma.
Poseta je uključivala nekoliko događaja i susrete posade Mičera, predstavnika američke ambasade i zvaničnika vlade BiH i lokalne vlade.
To je drugi put da je jedan američki brod došao u Neum.
Lokalni novinari bili su u mogućnosti da obiđu brod i posete Borbeni informativni centar Mičera.
Na konferenciji za novinare održanoj na palubi broda, američki ambasador u BiH Daglas Mekilheni izjavio je da poseta predstavlja jasan znak posvećenosti Sjedinjenih Država regionu, a posebno BiH.
«Sjedinjene Dražave bile su sa ovom zemljom od potpisivanja Dejtonskog sporazuma kojim je okončan strašan rat.
Radili smo sa građanima ove zemlje na ostvarivanju velikog napretka koji je premašio okvire sporazuma», rekao je on.
Mekilheni je posebno pohvalio napredak postignut na polju odbrane, a nedavno i u reformi policije.
On je istovremeno ukazao da je najznačajnije pitanje u ovom trenutku hapšenje i izručenje lica optuženih od strane Međunarodnog krivičnog suda sa bivšu Jugoslaviju.
To bi otvorilo vrata ulasku u program NATO-a Partnerstvo za mir, istakao je on.
U Neumu je takođe boravio američki admiral Heri Urlih, komandant Komande združenih savezničkih snaga NATO-a u Napulju, u Italiji.
Teško je zamisliti da su pre samo deset godina ratni brodovi poput Mičera bili raspoređeni u blizini obale u sklopu nastojanja da se okonča sukob u BiH, rekao je on.
Pozdravljajući posadu broda član Predsedništva BiH Borislav Paravac izjavio je da poseta predstavlja priznanje Sjedinjenih Država za sve što je ostvareno u proteklih deset godina, od potpisivanja Dejtonskog sporazuma.
«Ovu posetu doživljavamo kao odgovor na našu zahvalnost Sjedinjenim Državama koje su učinile mnogo toga za BiH, pre svega u uspostavljanju mira, kao i pružanjem ogromne pomoći u implementaciji reformi koje će nas voditi ka evroatlantskim integracijama», rekao je Paravac.
Brod USS Mičer je razarač u klasi Arlej Burk, koji je porinut 10. decembra 1994. godine.
Brod je deo Atlantske flote Sjedinjenih Država, a matična luka mu je Norfolk u američkoj državi Virdžiniji. Brod je dug 154 metra, ima zapreminu od 8.000 tona i gaz od 9,3 metra.
Brod je do sada tri puta bio razmešten u Mediteranu, a učestovao je i u mnogim vežbama na Karibima.
Komandant broda je Stiven Evans iz Bjuforta u Južnoj Karolini.
On se nalazi na čelu posade od 340 ljudi.
Stajner odlazi sa položaja glavnog administratora na Kosovu
Nemačko ministarstvo inostranih poslova je okončalo sve spekulacije u vezi sa budućnošću glavnog administratora na Kosovu, saopštivši da će Mihael Stajner preuzeti dužnost stalnog predstavnika u Ženevi.
(AP, Rojters, AFP, vesti UN - 28/05/03)
Nemačko ministarstvo inostranih poslova saopštilo je u sredu (28. maja) da će Mihael Stajner sa dužnosti šefa UNMIK-a biti prebačen u Ženevu, na mesto stalnog predstavnika Nemačke u Ujedinjenim nacijama.
On će zameniti ambasadora Voltera Levaltera, koji odlazi u penziju krajem juna, ukazuje ministarstvo.
Stajner, koji je došao na položaj glavnog administratora u januaru 2002, potvrdio je ovu vest.
«Ja sam uvek govorio da je godinu dana suviše malo, dok je dve godine previše», izjavio je Stajner novinarima.
Stajner, 53, inače bivši savetnik nemačkog kancelara Gerharda Šredera za spoljnu politiku i bezbednost, je treći administrator UN-a na Kosovu od uspostavljanja misije u junu 1999. godine.
Njegovi prethodnici su bili Danac Hans Hakerup i Francuz Bernar Kušner.
Kosovo je od 1999. de fakto protektorat UN-a, a UNMIK obavlja osnovne administrativne dužnosti.
Misija takođe snosi ključnu odgovornost za bezbednost i spoljne poslove, uspostavljanje autonomije i samouprave u pokrajini, i za povratak izbeglica i raseljenih lica.
Stajner je preuzeo dužnost na Kosovu posle značajnih opštih izbora u novembru 2001, posle kojih su uspostavljene demokratski izabrane institucije u pokrajini -- predsednik, vlada na čelu sa premijerom i parlament sa 120 poslanika.
U nedavnom govoru pred Stalnim savetom OEBS-a u Beču, Stajner je istakao da su nastojanja međunarodne zajednice na Kosovu sada usmerena na prenošenje ovlašćenja na privremene institucije.
Ranije ove godine, on je rekao da njegovi glavni prioriteti za 2003. uključuju borbu protiv organizovanog kriminala, oživljavanje ekonomije i izgradnju multietničkog društva.
Stajner insistira na tome da sporno pitanje konačnog statusa Kosova nije na dnevnom redu, i da prvo moraju da se ostvare određeni standardi.
On je naišao na žestoke kritike srpskih zvaničnika koji odbacuju njegov plan o ustupanju ovlašćenja privremenim institucijama kao «apsolutno neprihvatljiv».
Pre otprilike dva meseca, srpski ministar pravosuđa Vladan Batić ustvrdio je da je Stajner izgubio poverenje i kosovskih Srba i kosovskih Albanaca i da bi trebalo da podnese ostavku.
Zagreb poziva glavnog hrvatskog optuženika u bekstvu da se preda
Zagreb je pozvao glavnog hrvatskog optuženika za ratne zločine Antu Gotovinu, koji se nalazi u bekstvu, da se preda Haškom tribunalu.
Međutim, francuski dnevnik je izvestio da penzionisani general, optužen za ubistvo 150 hrvatskih Srba, slobodno živi u Francuskoj.
(AP, AFP, Rojters - 03/02/04; AFP - 30/01/04; Međunarodni krivični sud za bivšu Jugoslaviju)
Zagreb je u utorak (3. februara) pozvao glavnog hrvatskog optuženika za ratne zločine da se preda Međunarodnom krivičnom sudu za bivšu Jugoslaviju (MKSJ).
U međuvremenu, vodeći francuski dnevnik izvestio je da odbegli general slobodno živi na jugoistoku Francuske.
MKSJ je optužnicu protiv penzionisanog generala Ante Gotovine, 48, podigao u junu 2001. godine, zbog njegove navodne odgovornosti za ubistvo najmanje 150 hrvatskih Srba i deportaciju oko 200.000 ljudi tokom ofanzive Hrvatske vojske 1995. za povraćaj kontrole nad regionom Krajine, koju su srpski pobunjenici zauzeli 1991. godine.
Ubrzo nakon što je optužnica objavljena, Gotovina je počeo da se skriva.
Zajedno sa liderima bosanskih Srba iz vremena rata Radovanom Karadžićem i Ratkom Mladićem, Gotovina je jedan od tri najtraženija haška optuženika.
Hrvatskoj, koja se nada da će u junu dobiti status kandidata za članstvo u EU, rečeno je da njena kandidatura zavisi od potpune saradnje sa MKSJ.
To uključuje i izručenje Gotovine.
Međutim, i nova hrvatska vlada i njeni prethodnici uporno su isticali da on nije u zemlji i da je njegovo hapšenje i izručenje u Hag nemoguće.
U intrevjuu Hrvatskoj televiziji u petak, glavni tužilac Haškog tribunala Karla del Ponte takođe je obećala da će podržati kandidaturu Zagreba za prijem u EU.
Mediji su preneli njenu izjavu da će u slučaju da se Gotovina dobrovoljno preda «njemu odmah biti odobreno privremeno puštanje na slobodu» do početka suđenja.
«Sada je general Gotovina na potezu, s obzirom da mu je ovom ponudom pružena mogućnost da se brani pred sudom... i rastereti sebe, Domovinski rat i Hrvatsku», izjavio je u utorak potpredsednik vlade Andrija Hebrang.
Hebrangova izjava usledila je dan nakon što je premijer Ivo Sanader rekao da se Gotovina ne nalazi u Hrvatskoj.
U međuvremenu, dnevnik Mond je, prenoseći navode iz izveštaja francuske obaveštajne agencije DST od oktobra 2003. godine, u utorak izvestio da Gotovina slobodno živi na jugoistoku Francuske.
«On uživa zaštitu mafije, čak i moćnih lokalnih ljudi», navodi se u izveštaju koji je preneo Mond.
«On može da živi bez skrivanja; može čak i bez većih problema da putuje izvan zemlje».
Gotovina je francusko državljanstvo dobio 1979. godine posle službe u francuskoj Legiji stranaca 1973-1979.
Veruje se da je u tom periodu izgradio «mrežu poznanstava» na jugoistoku Frnacuske.
Prema pisanju Monda, ta mreža uključuje članove ekstremne desnice i kriminalnih grupa u regionu.
Zvaničnici francuskog ministarstva unutrašnjih poslova nisu odmah bili dostupni za komentar izveštaja DST-a, ukazuje dnevnik, dodajući da francuskoj policiji nije zvanično naređeno da uhvate begunca.
Nakon službe u Legiji stranaca, ukazuje Mond, Gotovina je određeno vreme živeo u Nici i Eks an Provansu na jugu Francuske i često putovao na lokacije u Južnoj Americi i u druge oblasti.
Raniji izveštaji u kojima je ukazivano da se on nalazi u Kalviju na Korzici ili u Marseju u Francuskoj, bili su pogrešni, zaključuje francuski dnevnik.
Pregled poslovnih vesti
Pregled poslovnih i ekonomskih vesti sa Balkana od 20. avgusta.
(Razni izvori – 20/08/04 - 27/08/04)
: Srpski ministar finansija Mlađan Dinkić najavio je planirano smanjenje budžeta za otprilike 214 miliona evra.
Odluka je doneta sa ciljem da se godišnji budžetski deficit Srbije svede na 2,5 odsto od bruto društvenog proizvoda (BDP).
Predlog budžetskog smanjenja parlament će razmotriti u oktobru.
Pregled poslovnih i ekonomskih vesti sa Balkana od 20. avgusta:
Međunarodna agencija za procene, Fič, povećala je izglede za dugoročni rejting lokalne i strane valute u Rumuniji sa stabilnih na pozitivne.
Ova odluka odraz je fiskalne konsolidacije i napretka u privatizaciji, navodi agencija.
Rejting lokalne valute u Rumuniji trenutno iznosi BB+, dok je rejting strane valute BB.
EBRD je izvršio reviziju strategije za Makedoniju kako bi uključio nove tranzicione izazove i planove vlade za ograničavanje upotrebe novih suverenih pozajmica.
U predstojećem periodu EBRD namerava da se usredsredi na pružanje podrške aktivnostima za jačanje finansijskog i korporativnog sektora u zemlji.
Projekti iz oblasti transporta i energetike takođe ostaju prioriteti.
Bosna i Hercegovina (BiH) i Pakistan potpisali su sporazum o izbegavanju duplog oporezivanja.
Sporazum je postignut tokom četvorodnevne posete predsedavajućeg Predsedništva BiH Sulejmana Tihića Islamabadu, tokom koje se sastao sa pakistanskim kolegom Pervezom Mušarafom i drugim najvišim zvaničnicima.
Razgovori su bili usredsređeni na načine za jačanje trgovinskih i ekonomskih veza dve zemlje.
Bosna i Hercegovina (BiH) i Nemačka potpisale su sporazum na osnovu kojeg će Berlin obezbediti sredstva u iznosu od 9 miliona evra, koja će uglavnim biti korištena za rehabilitaciju sistema vodosnabdevanja Unsko-sanskog kantona.
Deo sredstava biće izdvojen za mikrokreditni program za region Srebrenice.
Pet kompanija iznelo je ponude na tenderu za izbor konsultanta u prodaji turske nacionalne lutrije.
Kandidati su Ernst Jung-Klot Konsalting, Deloit i Tuš, Mekinsi, Deniz Jatirim-Sosijet Ženeral-Ekspers Jatirim i Global Menkul Degerler.
Odluka borda očekuje se sledećeg meseca.
Jedna albanska banka počela je da vraća sredstva kreditorima Kamberiona, jedne od četiri propale finansijske piramide.
Albanska štedionica podeliće oko 4,7 miliona evra na 14.400 kreditora, nadoknađujući im 10 odsto sredstava koja su uložili u kompaniju.
Međunarodna rejting agencija Dan end Bredstrit saopštila je da je zadržala ocenu DB4d za Hrvatsku tokom avgusta.
Agencija je ukazala da nije bilo značajnih događaja koji bi uticali na profil rizika zemlje, osim uvođenja novih monetarnih mera od strane centralne banke.
Pucano na kosovskog zakonodavca dok građani strahuju od nastavka nasilja
Samo nekoliko dana posle fatalne eksplozije na protestu u Mitrovici, srpski zakonodavac Petar Miletić ranjen je iz pištolja.
Linda Karadaku za Southeast European Times iz Prištine -- 05/07/10
Kosovski policajci ispituju mesto eksplozije granate u podeljenom gradu Mitrovici na Kosovu, u petak (2. jula). [Geti Imidžis]
Tenzije u Mitrovici su se dodatno povećale u ponedeljak (5. jula), kada je zakonodavac kosovski Srbin ranjen iz vatrenog oružja ispred svog doma.
Policija traži napadače.
Na Petra Miletića, člana srpske Samostalne liberalne stranke (SLS) je, kako se izveštava, pucano četiri puta.
Jedan metak ga je pogodio u butinu, mada rana nije ozbiljna.
On se trenutno oporavlja u lokalnoj bolnici.
Miletić je u petak govorio za SETimes o situaciji na severu Kosova, rekavši da je ona "napeta, ali mirna", posle napada ručnom granatom u petak na demonstracijama u Mitrovici.
Pedijatar Mesud Džeković fatalno je ranjen u eksploziji, a 11 drugih je povređeno.
Prema Miletiću, Džeković je "istaknuti i uvaženi" član zajednice i njegova smrt je izazvala uznemirenost među kosovskim Srbima.
"Oni koji snose krivicu za incident su kosovska policija, osoba koja je odlučila da otvori tu kancelariju, organizatori protesta i, naravno, čovek koji je bacio ručnu granatu", rekao je on za SETimes.
"Naravno, zabrinut sam zbog etničkog nasilja i ne možete biti sigurni da se incidenti kao što je ovaj neće ponoviti.
Kosovskoj policiji je potrebna reforma, a posle toga bi možda mogli da počnemo da im verujemo", rekao je on.
Incident od petka dogodio se kada se otprilike hiljadu lokalnih Srba okupilo da protestuje zbog otvaranja kancelarije kosovske vlade -- Centra za civilne usluge -- u naselju Bošnjačka Mahala u Mitrovici.
Adem Mripa, albanski predstavnik tog naselja, optužio je Srbe da su namestili incident.
"Ono što se desilo [u petak] unapred su pripremile srpske paralelne strukture i Ministarstvo unutrašnjih poslova Srbije (MUP)", istakao je on. "Mi obezbeđujemo tu oblast tokom noći zbog stalnih provokacija tih paralelnih struktura."
Kosovsku policiju na severu u velikoj meri čine Srbi iz te oblasti. "Ne verujemo mnogo onima koji nose uniformu Kosovske policije u severnim krajevima", rekao je Mripa.
"Njih direktno finansira MUP."
"Provokacija će ponovo biti", upozorio je on.
Kosovski premijer Hašim Tači rekao je da njegova vlada ostaje posvećena "vladavini zakona i reda" i služenju interesima svih kosovskih građana.
"Ja sam odlučan i nema okretanja, ni za jedan milimetar", rekao je Tači.
Komandant KFOR-a general Markus Bentler rekao je da snage NATO-a "priznaju pravo na miroljubivi protest i snažno osuđuju taj čin nasilja protiv miroljubivih demonstracija".
“Neću tolerisati bilo kakav čin koji ugrožava bezbednost i stabilnost Kosova.
Učiniću sve što je neophodno da podržim Kosovsku policiju, EULEKS i druge institucije u održanju bezbedne i sigurne klime širom teritorije", rekao je Bentler pozivajući građane da ostanu smireni.
Komentarišući incident, portparol Međunarodne civilne kancelarije Endi Mekgafi rekao je da mora da usledi detaljna istraga i da svi počinioci moraju da budu privedeni pravdi.
"MCK podržava današnje otvaranje Centra za civilne usluge i ne vidimo razlog da se bilo ko oseća ugroženim zbog ove kancelarije", rekao je on. "Ona nudi preko potrebne usluge kosovskih institucija, kako bi svi građani mogli da dobiju civilna dokumenta."
"Nema ni pomisli da bilo koji građanin bude primoran da koristi usluge kancelarije.
Ona je tu radi pogodnosti za građane koji žele da steknu civilna dokumenta", dodao je Mekgafi.
Rumunija obećava 'bezrezervnu' podršku kandidaturi Turske za prijem u EU
Turski predsednik Abdulah Gul boravio je u ponedeljak u Bukureštu, gde je razgovarao sa rumunskim kolegom Trajanom Baseskuom.
Takođe ove nedelje: specijalni izaslanik UN za Kipar sastao se sa liderima na podeljenom ostrvu.
Turski predsednik Abdulah Gul (levo) sastao se u ponedeljak (3. marta) u Bukureštu sa rumunskim kolegom Trajanom Baseskuom. [Geti imidžis]
Rumunski predsednik Trajan Basesku izrazio je "bezrezervnu" podršku svoje zemlje nastojanjima Turske za prijem u EU, na zajedničkoj konferenciji sa turskim kolegom Abdulahom Gulom održanoj u ponedeljak (3. marta) u Bukureštu.
Basesku je rekao da će Bukurešt iskoristiti svoje iskustvo vezano za pitanja EU da pomogne Turskoj.
Dvojica lidera potpisala su niz sporazuma o saradnji na polju energetike i transporta i razgovarali o projektu gasovoda Nabuko.
Specijalni izaslanik UN za Kipar Majkl Moler sastao se u ponedeljak (3. marta) sa novim predsednikom Dimitrisom Hristofiasom.
Moler je pre toga vodio razgovore sa liderom turske zajednice na podeljenom ostrvu Mehmetom Ali Talatom.
Izaslanik je rekao da će se razgovori o ponovnom ujedinjenju ostrva verovatno nastaviti u drugoj polovini marta.
Švedski ministar inostranih poslova Karl Bilt, bivši posrednik EU tokom sukoba na Balkanu devedesetih godina, sastao se u petak (29. februara) u Bukureštu sa rumunskim kolegom Adrijanom Čorojanuom.
Oni su razmotrili situaciju na zapadnom Balkanu, nakon proglašenja nezavisnosti Kosova.
Bilt je pozvao Srbiju da izbegne samoizolaciju dok reaguje na priznavanje nezavisnosti Kosova od strane velikih evropskih zemalja.
Mađarski premijer Ferenc Đurčanj u utorak (26. februara) održao je razgovore u Budimpešti sa makedonskim kolegom Nikolom Gruevskim.
Đurčanj je rekao da njegova zemlja podržava Makedoniju u nastojanjima za prijem u NATO i njenim težnjama da počne razgovore o članstvu u EU.
Albanski ministar inostranih poslova Lulzim Baša sastao se u Ankari sa turskim kolegom Ali Babačanom, sa kojim je razmotrio regionalna pitanja, uključujući proglašenje nezavisnosti Kosova.
Na zajedničkoj konferenciji za novinare u utorak (26. februara), Babačan je obećao podršku Turske Albaniji, Hrvatskoj i Makedoniji u nastojanjima za članstvo u NATO-u.
(Razni izvori – 26/02/08-04/03/08)
Eksplozija u Mitrovici ostavila za sobom gnev
Kosovski Srbi se žale da pravosudna i policijska misija EU bira strane i okrivljuju Međunarodnu civilnu kancelariju za pružanje podrške koracima za otvaranje kancelarije kosovske vlade u podeljenoj Mitrovici.
Igor Jovanović za Southeast European Times iz Beograda – 05/07/10
Kosovski Srbi učestvuju u pogrebnoj povorci Mesudu Džekoviću u petak (2. jula).
Džeković je poginuo u eksploziji u podeljenom kosovskom gradu Mitrovici. [Geti Imidžis]
Odnosi između Srbije i EULEKS-a su se pogoršali posle bombaškog napada tokom demonstracija u Mitrovici.
Jedna osoba je poginula, a 11 je povređeno u petak (2. jula) kada je nepoznati napadač bacio ručnu granatu na demonstrante, koji su protestovali protiv otvaranja kancelarije kosovske vlade u tom gradu sa većinskim srpskim stanovništvom.
Srpski Savet za nacionalnu bezbednost održao je hitan sastanak i izdao saopštenje u kojem se napad osuđuje kao "čin terorizma albanskih separatista".
U saopštenju se okrivljuje međunarodni civilni predstavnik Piter Fejt i navodi se da je on osporio politiku i stavove EU insistirajući na otvaranju kancelarije.
Predsednik Srbije Boris Tadić opisao je napad kao "provokaciju miru i provokaciju Srbiji".
Na njegov zahtev, Savet bezbednosti UN održaće u utorak sednicu na kojoj će razmotriti situaciju u Mitrovici.
U međuvremenu, razljućeni lokalni Srbi optužuju EULEKS da staje na stranu kosovskih Albanaca.
Vlada nezavisnog Kosova pokušava da proširi svoju nadležnost na Mitrovicu, ali je naišla na otpor srpskog stanovništva na tom području.
"Neuspesi da se osigura bezbednost Srba na Kosovu samo će poslužiti da podstaknu pozive na oštriji stav prema EULEKS-u sa kojim je srpska vlada do sada uglavnom bila spremna da sarađuje, zarad opipljivih nadoknada od EU", rekao je Jan Bankroft, osnivač organizacije Transkonflikt Srbija.
Uprkos tome, rekao je Bankroft za SETimes, malo je verovatno da će Srbija radikalno promeniti svoj stav pre nego što Međunarodni sud pravde donese odluku o legalnosti samoproglašene nezavisnosti Kosova.
Dusan Janjić, direktor Foruma za etničke odnose, veruje da na odnose Srbije sa EULEKS-om utiče rešenost Beograda da krene napred sa procesom evropske integracije.
"Zato verujem da Beograd neće ići dalje od oštre retorike i da će biti umiren sednicom Saveta bezbednosti UN", rekao je Janjić za SETimes. "Međutim, posle incidenta, balans vlasti u severnoj Mitrovici će se sigurno pomeriti.
Trenutno stranke koje čine srpsku vladu mogu tamo da formiraju lokalnu vladu, ali posle ovoga balans vlasti će se svakako pomeriti."
Ni Janjić ni Bankroft ne očekuju da će incident od petka izazvati širi sukob.
Međutim, prema Janjićevim rečima, od ključnog je značaja da se otkriju počinioci.
"Slični slučajevi su se događali i ranije, ali su ostali nerešeni.
Sada je pravo vreme da se otkrije ko stoji iza napada.
Ovaj slučaj će istovremeno biti pravi test za sporazum koji su Beograd i EULEKS potpisali po dolasku misije na Kosovo", rekao je Janjić.
Bankroft, sa druge strane, ne odbacuje mogućnost dodatnih problema. "Kao što se jasno pokazalo u martu 2004, Kosovo je podložno sporadičnom izbijanju nasilja manjeg opsega, koje su samo međunarodne snage u stanju da zaustave", rekao je on.
"Incident od petka pokazuje opasnosti jednostranog nametanja mera tamo gde preovlađuju međuetničke tenzije.
Ova nepovoljna bezbednosna realnost znači da NATO mora da bude izuzetno oprezan oko toga koliko brzo odlučuje da povlači svoje snage", dodao je Bankroft.
U Maršalovom centru pružena podrška reformama u Srbiji i Crnoj Gori
U Maršalovom centru u Nemačkoj održan je dvodnevni seminar za zvaničnike Ministarstva odbrane Srbije i Crne Gore, usmeren na reformu oružanih snaga i odbrambenog sistema.
Igor Jovanović za Southeast European Times iz Beograda - 26/05/03
Ministar za odbranu Srbije i Crne Gore Boris Tadić rekao je da je seminar koji je organizovao Maršalov centar za bezbednosne studije bio «izuzetno značajan» za nastavak reformi u njegovoj zemlji.
Tadić, delegacija ministarstva odbrane, i američki zvaničnici, bili su među učesnicima seminara koji je održan 21. i 22. maja u Nemačkoj.
Događaj je organizovan na zahtev američke ambasade u Srbiji i Crnoj Gori.
Cilj seminara je bio da se pomogne Ministarstvu za odbranu Srbije i Crne Gore u tekućem procesu reforme bezbednosnog sistema i dalje demokratizacije.
Maršalov centar je izabran zato što je jedna od vodećih škola za bezbednosne studije i ima iskustvo u rešavanju složenih problema u jugoistočnoj Evropi.
Teme razgovora uključivale su budžetsku kontrolu, ekonomske pristupe reformi oružanih snaga, vojno zakonodavstvo, i iskustva drugih balkanskih zemalja u pogledu pridruživanja programu NATO-a Partnerstvo za mir.
Ovaj događaj je predstavljao «priliku za nas da vidimo kako izgledaju dobro organizovano ministarstvo za odbranu i vojska», rekao je Tadić dodavši da suštinske reforme moraju da budu dovrsene u sledeće dve godine.
Ubistvo srpskog premijera Zorana Đinđića pre dva meseca dovelo je do procesa drastičnih reformi u bezbednosnom i odbrambenom sistemu Srbije i Crne Gore. Reformski proces vodi Tadić, koji je takođe potpredsednik Đinđićeve Demokratske stranke.
Smatra se da je na polju reforme bezbednosnih službi u periodu od atentata učinjeno više nego u prethodnih 18 meseci.
Pre odlaska u Nemačku Tadić je saopštio da će reforma oružanih snaga trajati između šest i osam godina, ističući da su glavni koraci već preduzeti.
Najvazniju promenu predstavlja podređivanje generalštaba Vojske Srbije i Crne Gore Ministarstvu za odbranu.
Taj potez je omogućio direktnu civilnu demokratsku kontrolu oružanih snaga zemlje, a naišao je i na veliko odobravanje zapadnih zemalja. To je takođe navelo predsednika SAD Džordža V. Buša da ukine zabranu na izvoz oružja Srbiji i Crnoj Gori.
Vlasti u Srbiji i Crnoj Gori opisale su Busov potez kao važan znak američke političke podrške reformama koje se sprovode u zemlji.
Američki ambasador u Beogradu Vilijam Montgomeri je posle seminara izjavio da je pravo vreme da se pomogne Srbiji i Crnoj Gori u reformi bezbednosnog sistema.
On je pozdravio reformski kurs i rezultate koji su postignuti do sada, kao i odlučnost unije u pogledu integracije sa Evropom i NATO-om.
Montgomeri je rekao da će Sjedinjene Države nastaviti da podržavaju reforme u Srbiji i Crnoj Gori.
Mirovni sporazum Kosovo-Srbija?
Priština se nada da bi dijalog sa Beogradom kojim se regulišu tehnička pitanja između dve zemlje mogao da otvori put mirovnom sporazumu.
Muhamet Brajšori za Southeast European Times iz Prištine -- 12.10.2011.
Kosovski zvaničnici teže mirovnom sporazumu sa Srbijom. [Laura Hasani/SETimes]
Visoki zvaničnici Kosova izrazili su potrebu za mirovnim sporazumom sa Srbijom, kako bi se regulisali odnosi između dve zemlje i okončao dugogodišnji regionalni sukob.
Do sada se odvijao dijalog o regulisanju međudržavnih tehničkih pitanja, kao što su slobodno kretanje ljudi i električna energija, ali je naišao na prepreku zbog nedavnih nereda na severu Kosova.
„Održavaćemo sastanke o uređivanju odnosa između Kosova i Srbije i od toga ne možemo da pobegnemo“, rekao je potpredsednik Vlade Kosova Hajredin Kuči, a prenosi Kosova sot.
On je objasnio da trenutni dijalog treba da donese mirovni sporazum između Kosova i Srbije.
„Mirovni sporazum bi nagovestio dovršavanje svih preliminarnih pitanja, čime bi se zaključilo poglavlje sukoba i otvorila saradnja.
Kosovo bi moglo da to učini, ali da sačuva nacionalni identitet, teritorijalni integritet i poziciju koju zauzima“, rekao je Kuči.
On je rekao da sporazum ne želi samo Kosovo, nego i Srbija, region i celokupan demokratski svet.
„Naporno smo radili za slobodu i nezavisnost zemlje i nastavićemo da radimo na trajnom miru u regionu.
Za nas bi integracija Kosova u EU vodila uspostavljanju trajnog mira u regionu“, izjavio je Kuči.
Međutim, Kučijeva izjava dolazi u trenutku kada je dijalog između Prištine i Beograda u zastoju, a njegova budućnost i dalje neizvesna.
Tokom razgovora o statusu Kosova u Beču, Prištinski tim jedinstva predložio je Sporazum o prijateljstvu i dobrosusedskim odnosima sa Srbijom, kojim bi se zvanično okončao sukob i uredili odnosi između dve zemlje.
Beograd je odbacio taj predlog.
Politikolog Granit Kastrati izjavio je za SETimes da je mirovni sporazum dobrodošao jer bi okončao konfliktni mentalitet sa obe strane.
„Mirovni sporazumi uvek imaju pozitivnu svrhu da okončaju sukob i urede odnose između država; u slučaju Kosova i Srbije takvim sporazumom okončao bi se konfliktni stav koji postoji sa obe strane“, navodi Kastrati.
Kastrati dodaje da bi sporazumom mogli da se regulišu odnosi između Beograda i Prištine.
„Priština i međunarodna zajednica izrazili su potrebu za boljim odnosima; nikada nismo mislili da će Srbija brzo priznati Kosovo.
Iz tog razloga, mirovnim sporazumom bi se uredila saradnja Prištine i Beograda kroz inovativne modele, kao što je model Istočne i Zapadne Nemačke“, kaže Kastrati.
Dragan Krstić, novinar sa severa Kosova, kaže da strane u mirovnom sporazumu mogu da budu samo države, a Kosovo to nije.
„Istorijski su mirovne sporazume potpisivale suverene i priznate države, što Kosovo nije, i ako Beograd potpiše takav sporazum to bi značilo da je Kosovo priznato kao država od strane Beograda“, navodi Krstić.
On dodaje da je „trenutni dogovor o tehničkim razgovorima održiv za Prištinu i Beograd i da bi svaki pokušaj da se promeni značio kršenje status-kvo pozicije razgovora“.
Građani imaju različita mišljenja o uređenju razgovora između Kosova i Srbije.
Ahmet Beriša, doktor iz Prištine, rekao je za SETimes da pre nego što Priština potpiše mirovni sporazum, Srbiija treba da se izvini za zločine počinjene na Kosovu.
„Ako se sporazum potpiše bez zvaničnog izvinjenja Srbije, sporazum nema značaj, jer mir ne može da se stvori bez oproštaja.
Srbija se izvinila Bosni i Hercegovini i Hrvatskoj, ali nikada Kosovu“, ukazuje Beriša.
Jelena Bogdanović, studentkinja iz Gračanice, rekla je da Srbija treba da nađe način da poštuje svoje građane na Kosovu, ali bez priznavanja Kosova kao države.
Politički komentator Fatlum Sadiku sumnja da će takav sporazum biti postignut.
„Mirovni sporazum je generalno dobra ideja, ali loša u ovom trenutku.
Kosovo i Srbija vide jedni druge kao neprijatelje; to je realnost, a dijalog o osnovnim pitanjima ne ide napred, pa ne pruža nadu za mirovni sporazum.
Sledeće godine Kosovo i Srbija ulaze u izbornu godinu i nijedan političar neće govoriti o takvoj ideji, nego uglavnom o patriotizmu i nacionalizmu, da bi dobili glasove.“
Albanski bunkeri u obliku pečurke
Kao podsetnik na komunističku prošlost Albanije, bunkeri iz doba režima Envera Hodže i dalje su rasuti svuda po zemlji.
Gus Kolman za Southeast European Times iz Tirane -- 12.10.2011.
Bunkeri se nalaze u zabačenim krajevima širom zemlje. [Gus Kolman/SETimes]
Kao pečurke u šumi, bunkeri Envera Hodže i dalje stoje kao podsetnik na komunističku prošlost zemlje.
Širom Albanije mogu se naći bunkeri na plažama, bunkeri sa puškarnicama, planinski bunkeri i podzemni objekti.
Preko 600.000 betonskih bunkera izgrađeno je između 1950. i 1985. godine kako bi se zaštitio Staljinistički režim.
Bunkeri su bili postavljeni na najzabačenijim mestima.
Oni su služili ne samo kao moguća odbrana od neprijateljskih napada, nego i kao konstantni podsetnik na diktaturu u zemlji.
Bunkeri su građeni da budu jaki i mobilni, kako bi mogli kranom ili helikopterom da se stave u rupu.
Prototip bunkera nastao je pedesetih godina.
Prema nekim beleškama, inženjer bunkera nalazio se unutra kada je izvršen napad tenkom kako bi se testirala snaga objekta.
Inženjer je preživeo i počela je masovna proizvodnja tih bunkera.
Albanska vlada je 2004. godine pronašla zalihu zaboravljenog hemijskog oružja skrivenu u jednom od Hodžinih bunkera.
Oružje je na kraju uništeno uz pomoć Sjedinjenih Država.
Sada bunkeri imaju slabu vojnu upotrebu, ali često služe kao mesto za skladištenje poljoprivredne opreme ili kao skriveno mesto za sastajanje ljubavnika.
Rumunski premijer predložio novi sastav vlade
Rumunski parlament trebalo bi u sredu da glasa o novoj koalicionoj vladi, u kojoj neće biti predstavnici Demokratske partije, glavnog koalicionog partnera od 2004. godine
(FT, Rompres, Nine o'Clock, Ziarul Financiar - 02/04/07; AP, Reuters, DPA, Mediafax, Sofia News Agency - 01/04/07)
Rumunski premijer Kalin Popesku Taričeanu. [Getty Images]
Rumunski premijer Kalin Popesku Taričeanu predložio je u ponedelja (2. aprila) novu vladu, sastavljenu od predstavnika njegove Nacional-liberalne partije (PNL) i Demokratskog saveza Mađara u Rumuniji (UDMR).
To se dogodilo dan pošto je Taričeanu smenio svih osam ministara iz redova Demokratske partije (PD), potvrdivši time kraj partnerstva njegove stranke sa PD.
Savez dveju stranaka pobedio je izborima u decembru 2004. godine, ali se kasnije raspao zbog konflikta između Taričeanua i predsednika Trajana Baseskua, vođe Demokrata.
“Potreban nam je svež vazduh,” rekao je premijer u televizijskom obraćanju u nedelju. “Postojeći vladajući savez Liberala i Demokrata više nema ono što je potrebno za prevazilaženje političke krize i pronalaženja rešenja za dobrobit rumunskog naroda.”
Višemesečno prepucavanje između PNL i PD, a posebno između Taričeanua i Baseskua, doveli su do zastoja reformi.
Pogoršanje njihovih odnosa dotaklo je dno prošle nedelje, kada je premijer ponovio svoj predlog za povlačenje 600 pripadnih rumunske vojske iz Iraka, čemu se Basesku protivi.
Taričeanu i Basesku sukobili su se iz zbog tajminga izbora za poslanike u Evropskom parlamentu.
Prošlog meseca ih je Taričeanu odložio za kasnije ove godine, uprkos protivljenju Baseskua.
Kampanja premijera da smeni dvojicu članova iz redova PD u vladi – ministra unutrašnjih poslova Vasila Blagu i ministra pravde Moniku Makovei – takođe je doprinela produbljavanju krize između dve partije.
Poslednjih nekoliko nedelja Taričeanu obavlja i funkciju vršioca dužnosti šefa diplomatije, posle odbijanja predsednika da odobri da Adrijan Ciorojanu zameni Mihaia Razvana Ungureanua, koji je ranije u toku godine podneo ostavku na mesto ministra spoljnih poslova.
Manje od 24 časa pošto je objavio kraj koalicije sa PD, premijer je u ponedeljak poslao svoj predlog nove vlade parlamentu.
Poslanici u dvodomnoj skupštini – njih ukupno 469 – trebalo bi o Taričeanuovom predlogu da glasaju u sredu.
Novoj vladi PNL-UDMR potrebna je podrška najmanje 235 poslanika da bi stupila na dužnost.
U suprotnom, po rumunskom ustavu, Basesku mora da imenuje novog premijera za formiranje sledeće vlade, javio je u ponedeljak rumunski dnevnik Ziarul Financiar.
Pozvavši Taričeanua da se povuče, predsednik je više puta pozvao na održavanje prevremenih izbora.
U normalnim okolnostima, sledeći parlamentarni izbori trebalo bi da se održe 2008. godine.
“Neki političari će sigurno predložiti organizovanje prevremenih izbora,” rekao je Taričeanu u svom obraćanju u nedelju. “Trebalo bi da znate da su prevremeni izbori rešenje za jednog ili možda dvojicu političara, ali potpuna katastrofa za Rumuniju.
Kada bismo organizovali prevremene izbore, Rumunija bi izgubila neophodnu snagu za podršku i promovisanje svojih interesa u Evropi.”
Članovi PD nisu želeli da komentarišu smenu ministara iz svoje stranke, dok je glavna opoziciona stranka, Socijaldemokratska partija, saopštila da će u ponedeljak odlučiti da li će podržati novu vladu sa Taričeanuom na čelu.
Konzervativna partija i Straka za veliku Rumuniju su saopštile da će glasati protiv nove vlade.
Ružica Đinđić na čelu “ženske vlade”
Iako novi ustav predviđa da muškarci i žene ravnopravno budu predstavljeni u parlamentu, taj cilj još nije ostvaren.
Davor Konjikušić za Southeast European Times u Beogradu --02/04/07
U srpskom parlamentu ima samo 20.4% žena. [AFP]
Na proteklim izborima, mnoge stranke obećale su da će u sledećem sazivu parlamenta biti više žena.
Nova skupština je formirana, ali ta obećanja nisu realizovana.
Broj žena poslanika i dalje je ispod 30 odsto.
Na poziv Evropskog pokreta u Srbiji (EPS), dnevnik Blic sproveo je anketu u okviru koje su čitaoci birali žensku vladu.
Na njenom čelu su izglasali “premijerku” Ružicu Đinđić, članicu Demokratske stranke (DS) i udovicu ubijenog premijera Zorana Đinđića.
Novi ustav Srbije poziva na ravnomernu zastupljenost oba pola u skupštini, upozorava EPS.
Pošto žena u parlamentu trenutno ima samo 20,4 odsto, postojeća situacija je u suprotnosti sa tim ustavnim zahtevom.
Ipak, i ona kao takva predstavlja poboljšanje.
U prethodnom sazivu, ta cifra je bila samo 10,8 odsto.
“Svi mi pokušavamo da afirmišemo učešće žena u politici, ali se kvote ne mogu ispuniti preko noći.
U nekim mlađim strankama, koje su kasnije osnovane, to je lakše ostvariti, ali u partijama poput naših, koje postoje već 16 godina, teško je promeniti strukturu,” izjavio je poslanik DS Milan Marković.
Od 64 poslanika DS, samo 15 su žene.
Premijer Srbije Vojislav Koštunica smatra da nametanje polnih kvota neće dati rezultate. “Ja sam snažno protiv toga da se o stvarima odlučuje prema kvotama, da na izbornim listama mora da 20 odsto žena, 10 odsto mladih, 5 odsto nacionalnih manjina.
To nije dobro,” rekao je on.
Dušan Bajatović iz Socijalističke partije Srbije kaže da žene moraju da se same bore za sebe. “Ako neko želi da nešto dobije u društvu, po pravilu to mora da ukrade,” smatra on.
Jedina stranka koja je ispunila svoje obećanje iz kampanje je G17 Plus.
Od devet mesta u parlamentu, sedam zauzimaju žene.
Ta stranka takođe za potpredsednika ima ženu.
“G17 Plus podržava konstruktivnu kritiku ženske vlade i EPS,” saopštila je ta stranka u odgovoru na inicijativu Blica . “Ukazujući na pozitivne primere, možemo još više da doprinesemo uspostavljanju jednakosti muškaraca i žena u politici.
Kultura i društvo: Bukurešt će biti domaćin domaćim talentima
Bukurešt se priprema za koncert na otvorenom soprana Angele Georgiju i tenora Vlada Mirita.
Takođe u vestima iz kulture: Hrvatska domaćin Festivala narodne muzike i kulture, a srpski karikaturista osvojio prvu nagradu na međunarodnom takmičenju Rotari kluba u Australiji.
Sopran Angela Georgiju nastupiće u Bukureštu. [Geti Imidžis]
Poznati rumunski sopran Angela Georgiju planira nastup na otvorenom na bukureštanskom Ustavnom trgu 19. septembra.
Sa njom će takođe nastupiti mladi rumunski tenor Vlad Mirita.
U Vinkovcima u Hrvatskoj su od petka (4. septembra) do nedelje održane 44. tradicionalne "Vinkovačke jeseni", festival narodne muzike i kulture.
U centru pažnje bili su stari kostimi.
Festival je uključivao etnografske, turističke i poslovne prezentacije, koncerte, naučne okrugle stolove i razna takmičenja.
Stanovnici rumunskog odmarališta Kovasna napravili su u petak (4. septembra) rekordni rolat od sladoleda dužine 111 metara, težak skoro 250 kilograma.
Ministarka turizma Elena Udrea prisustvovala je toj manifestaciji.
Stanovnici Kovasne postali su poznati u poslednjih nekoliko godina po pripremanju ogromnih gastronomskih specijaliteta, poput džinovskog gulaša sa pasuljem od 500 kilograma, 1.100 litara kisele čorbe od pastrmke i 300 litara limunade.
Srpski karikaturista Jovan Prokopljević osvojio je prvu nagradu na međunarodnom takmičenju u Australiji koje je organizovao Rotari klub, izvestila je u ponedeljak (7. septembra) lokalna novinska agencija Tanjug.
On je nagrađen za svoj rad na temu globalne finansijske krize.
Film "Medeni mesec" u albansko-srpskoj koprodukciji premijerno je prikazan na Venecijanskom filmskom festivalu, izvestili su u utorak (8. septembra) albanski mediji.
Posle premijere, režiser Goran Paskaljević izjavio je da je publika bila zainteresovana za uspešnu saradnju između dve zemlje.
Film će premijerno biti prikazan u Tirani kasnije ovog meseca.
Tri poznata kosovska umetnika otvorila su 2. septembra izložbu u Viksju, u Švedskoj.
Izložba slikara s Zake Prelvukaja, Ismeta Jonuzija i Rudina Džaferija trajaće do 25. septembra.
Grad Konija u Turskoj biće domaćin godišnjeg Međunarodnog festivala mistične muzike od 23. do 30. septembra, saopštili su organizatori u ponedeljak (7. septembra).
Ukupno osam muzičkih ansambala iz sedam zemalja učestvovaće na ovogodišnjoj, šestoj po redu manifestaciji koja se organizuje u čast rođenja pesnika, teologa i mističara iz 13. veka Sufija Mevlana Jelaludina Rumija.
Ove godine obeležava se 802. godišnjica Rumijevog rođenja.
Drugi atletski maraton vojnih oficira organizovan u čast obeležavanja Dana nezavisnosti Makedonije, održan je u utorak (8. septembra) u Ohridu, u Makedoniji.
Trka je privukla 30 takmičara, uključujući predstavnike vojski Srbije i Albanije.
(Razni izvori – 02/09/09-09/09/09)
Inicijative OEBS-a olakšavaju dijalog između predstavnika balkanskih medija
Kako poboljšati dečji televizijski program na Kosovu?
Kako mediji mogu da pomognu u unapređivanju međunacionalnog dijaloga?
To su bila pitanja na koja se pokušalo odgovoriti na dva foruma koje je organizovala misija OEBS-a na Kosovu.
(OEBS) - 29/11/02)
Načini da se poboljša dečji televizijski program na Kosovu i uloga medija u izgradnji međunacionalnog dijaloga bile su teme dva foruma koje je organizovala misija OEBS-a na Kosovu.
Ti skupovi održani su na Brezovici u novembru, uz učešće medijskih profesionalaca sa Kosova i iz drugih delova regiona.
Četvorodnevna konferencija o poboljšanju kvaliteta televizijskog programa za decu okupila je na jednom mestu medijske profesionalce sa Kosova, iz Srbije, Crne Gore, Makedonije i Albanije.
Bila je to prva konferencija te vrste u regionu, a OEBS planira da organizuje njen nastavak ove godine.
Konferencije na kojima se vrši medijska obuka deo su OEBS-ovog mandata u okviru kog je predviđena podrška izgradnji institucija na Kosovu, uključujući i razvoj medijskog sektora, u skladu sa međunarodnim standardima.
Prema navodima OEBS-a, veći deo televizijskog programa za decu koji se prikazuje na Kosovu dolazi iz inostranstva, dok se manji deo proizvodi lokalno.
Program koji se pravi u pokrajini nije kvalitetan jer većina producenata koji ga prave nije dovoljno upoznata sa interesovanjima dece kao gledalaca.
Jedan od ciljeva konferencije bio je da se televizijski profesionalci upute u to kako da poboljšaju kvalitet dečjeg programa na Kosovu i u susednim oblastima.
Da bi se olakšao dijalog, učesnicima je prikazano 26 najinovativnijih emisija, predstavljenih na ovogodišnjem takmičenju Prix Jeunesse u Minhenu, koje se održava dva puta godišnje.
U drugom delu foruma održano je, između ostalog, više radionica o pisanju za decu.
Forum su organizovali misija OEBS-a na Kosovu, Dečja televizija iz Beograda, Fondacija Prix Jeunesse, Gete institute i televizija ZDF.
Drugi forum na Brezovici okupio je novinare sa Kosova, iz Srbije i Crne Gore, radi razgovora o uloži medija u razvoju međunacionalnog dijaloga.
Dvodnevni skup održan je u okviru projekta Građanskog alternativnog dijaloga (CAD), koji ima za cilj da olakša dijalog između nevladinih organizacija sa Kosova, iz Srbije i Crne Gore.
Projekat zajednički finansiraju OEBS, Kancelarija za demokratske institucije i ljudska prava i Fondacija Freedom House.
Cilj foruma je da se nevladine organizacije i omladinske građanske grupe iz čitavog regiona stupe u direktan kontakt i razgovaraju o pitanjima od zajedničkog interesa.
Predstavnici medija koji su učestvovali u forumima razgovarali su o idejama u vezi sa budućim dijalogom i o zajedničkim inicijativama, sa ciljem da se sprovede akcioni plan CAD za 2003. godinu.
Prethodne konferencije i sastanci, organizovani u okviru projekta CAD, održani su u Prištini, u Novom Bečeju i na Paliću u Vojvodini, kao i u Beogradu.
Srbija i Crna Gora pojačaće borbu protiv trgovine ljudima
U istraživanju čiji je pokrovitelj bio OEBS utvrđeno je da u Srbiji i Crnoj Gori postoji više od 1.134 žrtve trgovine ljudima i da zemlja sve više postaje ne samo tranzitna tačka, nego i odredište za žrtve trgovine.
Igor Jovanović za Southeast European Times iz Beograda - 19/07/04
Prema rečima predstavnika OEBS-a Hanelore Valijer, prvi prioritet Srbije i Crne Gore u borbi protiv trgovine ljudima trebalo bi da bude usvajanje nacionalne strategije. [OEBS]
U ovogodišnjem izveštaju američkog Stejt departmenta o globalnoj trgovini ljudima Srbija i Crna Gora svrstana je u «drugu kategoriju nadzorne liste».
Nadzorna lista -- novina u četvorogodišnjim istraživanjima -- sadrži zemlje koje još uvek nisu usvojile pravne standarde SAD i mogu da se nađu u nižoj kategoriji, ali su obećale da će sprovesti značajne napore za ispunjavanje standarda ili su već pokrenule taj proces.
U istraživanju koje je Udruženje žrtava u Srbiji uradilo za misiju OEBS-a u Beogradu otkriveno je da u Srbiji i Crnoj Gori postoji više od 1.134 žrtve trgovine ljudima, uključujući 940 žena, 94 dece i 100 muškaraca.
Stvaran broj je svakako veći, s obzirom da je studija urađena u ograničenom vremenskom periodu -- između 1. maja i 30. avgusta 2003. godine.
Srbija i Crna Gora, navodi se u studiji, nije samo zemlja koja se koristi za tranzit i privremeni smeštaj žrtava trgovine, ona sve više postaje zemlja u kojoj se vrbuju žrtve.
Žene žrtve trgovine uglavnom su starosne dobi između 18 i 30 godina.
Većina žrtava iz inostranstva koja dolazi u Srbiju i Crnu Goru je iz Moldavije, Ukrajine i Rumunije, mada znatan broj potiče i iz same Srbije i Crne Gore.
Žene se uglavnom prodaju u svrhu seksualne eksploatacije.
Kada je u pitanju trgovina decom, Srbija i Crna Gora je najčešće zemlja porekla.
Deca kojoj preti najveća opasnost su romska deca, deca bez roditelja, deca sa specijalnim potrebama, kao i ona iz siromašnih ili rastavljenih porodica.
Muškarci žrtve trgovine dolaze pre svega iz Kine, Avganistana, Rumunije, Iraka, Irana, Turske, Pakistana, Banlagesa i Srbije i Crne Gore.
Oni takođe prihvataju obećanja da će dobiti posao u EU, a potom su primorani na ropstvo.
Prema rečima predstavnika OEBS-a Hanelore Valijer, glavni prioritet Srbije i Crne Gore u borbi protiv trgovine ljudima trebalo bi da bude usvajanje nacionalne strategije.
Ona je takođe rekla da su kazne do sada bile neadekvatne.
Trgovina ljudima je tek prošle godine prvi put definisana kao posebno krivično delo prema srpskom zakonu; policija je od tada ostvarila značajne rezultate.
Međutim, zvaničnici kažu da ostaje još mnogo toga što Srbija mora da učini kako bi stala na put ovoj vrsti kriminala.
Kao što se očekivalo, u Srbiji će biti održan drugi krug predsedničkih izbora
Iako je tvrdokorni nacionalista Tomislav Nikolić osvojio većinu glasova na predsedničkim izborima u Srbiji u nedelju, snažno drugo mesto kandidata Demokratske stranke Borisa Tadića ohrabrilo je reformiste.
Igor Jovanović za Southeast European Times iz Beograda - 14/06/04
Lider Demokratske stranke i predsednički kandidat Boris Tadić glasa u nedelju (13. juna) na biračkom mestu u Beogradu.
Tadić, koji je završio na drugom mestu, izrazio je uverenje da će demokratski blok jedinstveno stati iza njega u drugom krugu izbora. [AFP]
Ohrabren neočekivano snažnim drugim mestom na predsedničkim izborima u Srbiji održanim u nedelju (13. juna), kandidat Demokratske stranke Boris Tadić pozvao je blok reformskih stranaka da jedinstveno stane iza njega u drugom krugu izbora koji će biti održan za dve nedelje.
Njegov protivkandidat biće Tomislav Nikolić iz ultranacionalističke Srpske radikalne stranke -- čijem se lideru Vojislavu Šešelju trenutno sudi u Hagu.
«Ovo je trenutak za mobilizaciju svih demokratskih snaga u zemlji» , rekao je Tadić, obećavajući «obezbeđivanje političke stabilnosti, ekonomski prosperitet i evropsku budućnost».
Prema preliminarnim rezultatima koje je objavio Centar za slobodne izbore i demokratiju, Nikolić je osvojio 30,1 procenat, ili 940.000 glasova, Tadić 27,3 odsto, ili 850.000 glasova, dok je srpski milioner Bogoljub Karić zauzeo treće mesto sa 16,74 odsto glasova.
Kandidat vladajuće koalicije Dragan Marsićanin dobio je samo 12,69 procenata glasova.
Ostalih 11 kandidata osvojilo je ispod pet procenata.
Na izbore je izašlo 3,1 miliona birača ili 47,7 procenata.
Analitičari prognoziraju da će Tadić verovatno dobiti najveći deo podrške poraženih kandidata.
«Da sam Nikolićev šef kampanje bio bih mnogo nervozniji od Tadićevog šefa kampanje», izjavio je agenciji Rojters jedan evropski izaslanik.
«Tadić je zvezda u usponu.
Stvari izgledaju bolje nego što smo očekivali».
Rojters je takođe preneo izjavu istraživača javnog mnjenja Srbobrana Brankovića da je ovakav Tadićev rezultat ojačao njegovu poziciju i doneo mu veće šanse za pobedu.
Podela među srpskim reformistima pomogla je Nikoliću da zauzme prvo mesto.
Reformisti nisu bili u stanju da pronađu zajedničkog kandidata koji bi skoro sigurno osvojio više glasova od Nikolića.
Srpsku radikalnu stranku još uvek vode ljudi koji su učestvovali u vladi u vreme vladavine Slobodana Miloševića.
Diplomate su upozorile da bi pobeda ultranacionaliste mogla da ugrozi odnose sa Zapadom i utiče na strane investicije.
Tokom kampanje Nikolić je ublažio svoju retoriku, obećavajući da je spreman da sarađuje sa svim vodećim državama sveta.
On je čak posetio beogradsku džamiju.
Međutim, Nikolić ostaje pri stavu da Haškom tribunalu ne bi izručio osobe optužene za ratne zločine -- što predstavlja ključni preduslov za tešnje veze sa EU.
U međuvremenu, četvrto mesto Dragana Marsićanina nanelo je težak udarac vladajućoj koaliciji koju predvodi konzervativni Vojislav Koštunica.
Miroljub Labus, potpredsednik vlade i lider stranke G17 Plus, partnera u koalicionoj vladi, predvideo je da manjinska vlada možda neće opstati.
«Razočarani smi ovakvim rezultatima.
Postoje samo dve mogućnosti... ili će biti rekonstrukcije vlade ili novih izbora», rekao je Labus, dodajući da njegova stranka ne može učestvovati u koaliciji čiji je predsednički kandidat dobio manje od 14 procenata glasova.
Tadić je izjavio da će razgovarati sa liderima nekoliko stranaka u pokušaju da ih ujedini oko jedinstvene platforme usmerene na stabilnost, ekonomski oporavak i članstvo u EU.
Ishod drugog kruga izbora, ukazuju analitičari, u velikoj meri bi mogao da zavisi od Tadićevog uspeha u tim razgovorima.
Podrška Bogoljuba Karića, koji je završio na trećem mestu, takođe bi se mogla pokazati kao ključna.
Velika većina Srba glasala je za bliskije odnose sa Evropom, rekao je Tadić, upozoravajući da bitka još uvek nije završena.
«Kandidovao sam se za predsednika da bih zaustavio radikalizaciju Srbije.
Verujem da je to bio vrlo opasan trend», rekao je Tadić novinarima.
«Ta radikalizacija je danas zaustavljena, ali ne u potpunosti».
Poslovne vesti: Privatizacija na Kosovu na čekanju
Kosovska agencija poverenja kaže da je privatizacija na čekanju dok ne bude osnovana nova agencija.
Ove nedelje još: Tirana domaćin seminara o tehnologijama za istraživanje prevara; u Turskoj prihvaćene prve ponude za nuklearnu elektranu.
Proces privatizacije na Kosovu je na čekanju, saopštila je Kosovska agencija poverenja. [Geti Imidžis]
Proces privatizacije na Kosovu stavljen je na čekanje na nekoliko meseci, saopštila je u sredu (9. aprila) Kosovska agencija poverenja (Kosovo Trust Agency - KTA), telo koje trenutno rukovodi privatizacijom.
KTA je dodala da će uskoro biti pretvorena u državnu agenciju i da je odlučila da do tada suspenduje prodaju državne imovine.
Bankarska agencija Federacije Bosne i Hercegovine saopštila je u sredu (9. aprila) da je odlučila da ponovo pokuša da proda problematičnu Hercegovačku banku (HB). Agencija se nada da će do juna pronaći novog vlasnika.
Visoki predstavnik je suspendovao poslovanje HB 2001. godine i uveo novog privremenog upravnika, pošto su zaposleni HB optuženi za malverzacije i druge ilegalne radnje.
Tirana je od ponedeljak (7. aprila) do 9. aprila bila domaćin seminara o tehnologijama za istraživanje finansijskih i ekonomskih prevara.
Seminar je inicirala glavna tužiteljka Ina Rama uz podršku američke ambasade u Tirani.
Događaj se bavi pranjem novca, konfiskacijom imovine, korišćenjem bankarskih depozita i potrebama istražnih aktivnosti.
Anualizovana stopa inflacije u Albaniji u martu je dostigla 4,6 odsto, što je najviše u poslednjih nekoliko godina.
Time je premašen preporučeni maksimum Svetske banke od 4 odsto.
Smatra se da su glavni razlog visoke inflacije povećanja cena energenata.
U ponedeljak (7. aprila) primljene su ponude za izgradnju prve nuklearne elektrane u Turskoj na sredozemnoj obali.
Sadašnji tender je za jednu od tri planirane elektrane.
Prema rečima jednog zvaničnika turske agencije za energetiku čiju izjavu citira agencija Rojters, prvi kandidati koji su podneli ponude su japanska kompanija Itoču, kanadska firma Atomic Energy Canada Inc. i francuska Vinci and Suez.
Neto direktne strane investicije (DSI) u Hrvatskoj dostigle su 3,4 milijarde evra u 2007. godini, što je 33,5 odsto više u odnosu na isti period prošle godine, saopštila je Centralna banka Hrvatske u utorak (8. aprila).
To je su najveće SDI u toj zemlji ikada.
Skok odražava fluktuaciju vrednosti akcija hrvatskog naftnog proizvođača INA i Hrvatskog Telekoma na domaćoj berzi prošle godine.
(Razni izvori – 04/04/08-11/04/08)
Koridor 8: Način da se ljudi zbliže
Predstavnici zemalja uključenih u projekat Panevropski transportni koridor 8 razgovarali su na nedavno održanom sastanku u Tirani o ubrzanju izgradnje ove drumske i železničke linije.
Valentin Nešovski za Southeast European Times iz Skoplja - 15/07/03
Panevropski transportni koridor 8 koji prolazi kroz Bugarsku, Makedoniju i Albaniju, i povezuje turske i italijanske luke, pruža mogućnost za unapređivanje regionalne saradnje, ističe se u deklaraciji zvaničnika zemalja uključenih u taj projekat, koji su se 30. juna sastali u Tirani.
Planovi uključuju auto-puteve, železničke linije, naftovode i gasovode, dalekovodne električne mreže, a u kasnijoj fazi i telekomunikacione kablove.
Koridor se prostire od crnomorskih luka Varna i Burgas do albanske jadranske luke Drač, a prolazi kroz Sofiju, Skoplje i Tiranu.
Italijanske luke Bari i Brindizi sagledane su kao put ka EU, dok turske luke povezuju koridor sa kavkaskim basenom u Aziji.
Mnogi očekuju da bi cena transporta nafte u EU mogla da bude znatno smanjena izgradnjom naftovoda koji prolazi kroz koridor.
Projekat je u različitim fazama izgradnje.
U Makedoniji još uvek nije završen auto-put Skoplje-Gostivar.
Železnička pruga je završena na deonici od Skoplja do albanske granice, dok su u toku radovi na deonici ka bugarskoj granici.
U Bugarskoj ne postoji auto-put od Sofije do granice sa Makedonijom, dok je železničku liniju potrebno samo povezati sa makedonskom stranom.
Albanija tek treba da investira u projekat.
Stručnjaci pozivaju na obnovu i modernizaciju luka u Bugarskoj i Albaniji kako bi se poboljšao kapacitet usluga.
EU i Pakt za stabilnost finansirali su izgradnju nekih delova koridora.
Učesnici sastanka u Tirani izrazili su zadovoljstvo intenziviranom saradnjom zemalja u regionu, kao i reformskim programima koje sprovode vlade tih zemalja.
«Svrha koridora nije samo uspostavljanje transportne veze između zemalja, nego predstavlja i način za približavanje ljudi, kultura i ekonomija zemalja regiona, kako bi region mogao u potpunosti da se integriše u evroatlantske strukture», izjavila je makedonski ministar inostranih poslova Ilinka Mitreva.
Ona je dodala da bi međusobna koordinacija bila efikasnija kada bi svaka zemlja odredila grupu eksperata koji bi nadgledali aktivnosti na tehničkom i finansijskom polju.
Na sastanku je pokrenuta inicijativa da se u italijanskoj luci Bari otvori kacelarija Sekretarijata Koridora 8.
Zvaničnici sekretarijata bili bi zaduženi za intenziviranje međudržavne saradnje.
Poslovne vesti: U Bukureštu otvorena Evropska očna bolnica
Najveća očna bolnica u jugoistočnoj Evropi otvorena je u Rumuniji.
Takođe u poslovnim vestima: posle dvogodišnjeg prekida obnovljeni direktni letovi između Pekinga i Atine, a Priština domaćin sajma građevine.
Očnu bolnicu je finansiralo tursko-rumunsko partnerstvo. [Rojters]
Turski biznismeni, u partnerstvu sa Vladom Rumunije, otvorili su u subotu (14. maja) najveću očnu bolnicu u Evropi.
Svečanom otvaranju investicionog projekta vrednog 20 miliona evra u Bukureštu prisustvovali su premijer Emil Bok, gradonačelnik Bukurešta Sorin Opresku i drugi visoki zvaničnici.
Er Kina obnovio je u četvrtak (18. maja) letove iz Pekinga za Atinu, dve godine nakon što je ekonomska kriza dovela do njihove obustave.
Kompanija će leteti dva puta nedeljno, sredom i subotom, preko Minhena.
Albanija i Srbija ukinule su međusobne carinske dažbine za sve poljoprivredne proizvode, saopštilo je u ponedeljak (16. maja) u Tirani Ministarstvo ekonomije, trgovine i energetike.
Taj dogovor je rezultat sporazuma CEFTA o stvaranju zajedničke bescarinske zone između zemalja i privlačenju stranih investicija.
Priština je od srede (18. maja) do nedelje domaćin međunarodnog sajma EkspoKos 2011.
Na sajmu učestvuju kompanije sa Kosova i iz regiona specijalizovane za građevinarstvo, energetiku i drvni sektor.
Ovo je 10. sajam EkspoKos.
Mudis je u ponedeljak (16. maja) promenio procenu rejtinga B2 za vladu Bosne i Hercegovine, sa stabilne na negativnu.
Agencija je rekla da je glavni razlog tekući politički zastoj, koji je stavio na čekanje sve ključne reforme vezane za ekonomiju, integraciju u EU i ustav.
Mudis je ukazao da su problematični povećanje etničkih tenzija i nepostojanje nove vlade na državnom nivou sedam meseci posle opštih izbora 3. oktobra prošle godine.
Srpska vlada potpisala je sporazum sa Evropskom investicionom bankom o kreditu u iznosu od 650 miliona evra, navodi se u saopštenju banke objavljenom u ponedeljak (16. maja).
Prvi kredit iznosi 150 miliona evra i biće iskorišten za pružanje podrške malim i srednjim preduzećima.
Preostalih 500 miliona evra biće dato Fijatu za završetak njegove investicije u Srbiji.
Oko 200 miliona evra garantovaće italijanska izvozno-kreditna agencija SACE, dok vlada garantuje ostatak sredstava.
Sredstva će biti iskorištena za proširenje i modernizaciju Fijatove fabrike u Kragujevcu.
(Razni izvori – 13.5.2011 -- 20.5.2011)
Pregled poslovnih vesti
Pregled poslovnih i ekonomskih vesti sa Balkana od 26. septembra.
(Razni izvori -- 26/09/03 - 03/10/03)
Pregled poslovnih i ekonomskih vesti sa Balkana od 26. septembra:
Bruto društveni proizvod (BDP) u Hrvatskoj zabeležio je rast od 5 procenata u drugom kvartalu ove godine, nastavljajući tako pozitivan trend iz prvog kvartala, saopštio je državni statistički institut.
Investicije su porasle za impresivnih 18,3 procenta, dok je potrošnja u domaćinstvima bila velika.
Vlada je kao svoj cilj postavila rast BDP-a od 4,7 procenata.
Broj stranih turista koji su posetili Bugarsku u prvih devet meseci ove godine veći je za skoro 16 odsto u poređenju sa prošlom godinom, a najveće zasluge za to pripisuju se aktivnostima u odmaralištima na Crnom moru.
Većina turista došla je iz Nemačke, Grčke, Makedonije i Rusije.
Makedonska vlada dala je zeleno svetlo za program ekonomskog oživljavanja bivših kriznih područja -- Tetova, Kumanova i Skoplja.
Nakon obnove kuća oštećenih tokom sukoba 2001. godine, vlada planira da se usredsredi na tri prioritetne oblasti: poljoprivredu, komunalne službe i privatna preduzeća.
Druga faza prodaje karata za Letnje olimpijske igre u Atini 2004. godine počela je 1. oktobra i trajaće do kraja februara.
Ukupno će biti prodato 2,5 miliona karata; tokom prve faze prodato je 1,7 miliona ulaznica.
Savet ministara Bosne i Hercegovine (BiH) odobrilo je nacrt zakona kojim se uvodi posredni sistem oporezivanja.
Nacrt je u skladu sa preporukama MMF-a i EU za primenu jedinstvenog poreza na dodatu vrednost i carinskih tarifa u dva entiteta BiH.
Očekuje se da će se time unaprediti stopa budžetskog priliva i pomoći smanjenje sive ekonomije.
Fond za pomoć malim preduzećima (SEAF) u Makedoniji otkupio je 30 odsto deonica jedinog makedonskoh proizvođača stočne hrane, ohridske fabrike Gica.
SEAF je platio deonice 889 miliona evra, a sredstva će biti upotrebljena za modernizaciju proizvodne baze fabrike.
Svetska banka odobrila je 6,2 miliona evra za finansiranje grada Mostara, u Bosni i Hercegovini (BiH), nakon odluke lokalnih vlasti da osnuju javnu kompaniju za odlaganje otpada.
Projektom su obezbeđeni pomoć u iznosu od 4,4 miliona evra za zaštitu reke Neretve i kredit u iznosu od 1,8 miliona evra za sprovođenje programa odlaganja čvrstog otpada.
Nemačka kompanija Vinteršal i njen rumunski partner Romgaz planiraju da počnu sa vađenjem prirodnog gasa u Transilvaniji, najverovatnije do kraja ovog meseca.
Ulaganja Vinteršala u rumunski sektor gasa do sada su dostigla 220 miliona evra.
Pivara Karlsberg je za 55 miliona evra kupila 50 procenata deonica treće po veličini srpske pivare, Pivare Čelarevo.
Kompanija je saopštila da će kasnije pokušati da otkupi i preostale deonice.
Karlsberg trenutno poseduje pivare u Hrvatskoj, Bugarskoj i Rumuniji.
Izveštaj: Većina zemalja jugoistočne Evrope ima umereno slobodne ekonomije
Kipar je najnapredniji od svih zemalja jugoistočne Evrope u pogledu ekonomske slobode, navodi se u izveštaju objavljenom u utorak.
(VOA, Devet sati - 16/01/08; Heritidž fondacija/Vol Strit Žurnal, AFP, News.bg, Sofijska novinska agencija, Dnevnik, Medijapul, Makfaks - 15/01/08)
Već 14. godinu zaredom stanovnici Hongkonga uživaju najslobodniju ekonomiju na svetu, pokazuje Indeks ekonomske slobode za 2008. godinu. [Geti Imidžis]
Ekonomska sloboda poboljšala se u većini zemalja jugoistočne Evrope (SEE) od prošle godine, ali vlade treba da sprovedu dodatne reforme kako bi se uhvatile u koštac sa dugotrajnim problemima kao što je korupcija, navodi se u izveštaju objavljenom u utorak (15. januar).
Prema 14. godišnjem izdanju Indeksa ekonomske slobode koji objavljuju Heritidž fondacija i Vol Strit Žurnal, Kipar je najslobodnija ekonomija među zemljama jugoistočne Evrope, dok Bosna i Hercegovina (BiH) najviše zaostaje u regionu.
U indeksu za 2008. rangirano je 157 zemalja na osnovu deset faktora: slobode poslovanja, slobode trgovine, fiskalne slobode, veličine vlade, monetarne slobode, investicione slobode, finansijske slobode, imovinskih prava, oslobođenosti od korupcije i slobode rada.
Na osnovu ocena koje se kreću od 0 do 100, zemlje su svrstane u pet kategorija.
Samo sedam od 157 zemalja imalo je 80 poena ili više koji ih stavljaju u grupu "slobodnih" ekonomija.
Četrnaestu godinu za redom Hong Kong (90,3) i Singapur (87,4) našli su se na prvom i drugom mestu u globalnom rangiranju, što ih čini najslobodnijim ekonomijama na svetu.
Slede ih Irska, Australija, Sjedinjene Države, Novi Zeland i Kanada.
Druge 23 zemlje, uključujući 12 članica EU, okarakterisane su kao "većinom slobodne" ekonomije, sa ocenama koje se kreću od 70 do 79,9 poena.
Kipar (71,3) je pao dva mesta od prošle godine i sada je 22.
On je 11 među 41 evropskom zemljom, a njegova ukupna ocena je veća od regionalnog proseka.
Od drugih zemalja jugoistočne Evrope, Albanija, Bugarska, Rumunija, Makedonija, Turska i Grčka našle su se u grupi od 51 zemlje sa "umereno slobodnim" ekonomijama, sa ocenama koje se kreću između 60 i 69,9.
Poboljšanje u šest od deset sloboda omogućilo je Albaniji, koja ima ocenu 63,3, sa skoči na 56. mesto, sa 66. koje je zauzimala prošle godine.
Zemlja je sada 27. među 41 zemljom u evropskom regionu.
"Ekonomska sloboda Albanije je iznad svetskog proseka, a njena ocena se povećala u proteklih nekoliko godina, što je značajan uspeh u regionu koji karakterišu federalni separatizam i nestabilnost", navodi se u indeksu koji su priredili Kim Holms, Edvin Fulner i Meri Anastazija O'Grejdi.
"Ako Albanija održi svoju impresivno jaku slobodu investiranja, istovremeno čineći više na polju borbe protiv korupcije, njena ocena bi trebalo da nastavi da se povećava."
Bugarska je 59, sa ocenom 62,9, a popela se tri mesta u odnosu na prošlu godinu, uglavnom zbog unapređene slobode trgovine.
Ta zemlja, koja se zajedno sa Rumunijom pridružila EU u januaru 2007. godine, sada je 28. najslobodnija ekonomija među 41 evropskom zemljom, a njena ukupna ocena je nešto iznad svetskog proseka, ukazuje se u izveštaju.
Bugarska ima visoke ocene kada je u pitanju šest sloboda, uključujući slobodu trgovine, fiskalnu slobodu, monetarnu slobodu i slobodu rada.
Međutim, Bugarska je znatno ispod svetskog proseka u pogledu oslobođenosti od korupcije i imovinskih prava.
Te dve oblasti su očigledno najslabije i u slučaju Albanije, BiH, Hrvatske, Makedonije i Rumunije.
Rumunija je 68, sa ukupnom ocenom 61,5.
To predstavlja povećanje od 0,3 procenta u odnosu na prošlu godinu, što je odraz boljih ocena za monetarnu slobodu i investicionu klimu.
Zemlja je 30. najslobodnija ekonomija evropskog regiona, a njena ukupna ocena je ispod regionalnog proseka.
Sa ocenom 61,1 Makedonija je 71. u svetu i 31. u Evropi.
Od ostalih zemalja jugoistočne Evrope u grupi "umereno slobodnih" ekonomija, Turska (60,8) i Grčka (60,1) su svrstane kao 74. i 80. najslobodnija ekonomija na svetu.
Od svih zemalja jugoistočne Evrope samo su Hrvatska i BiH ušle u grupu 52 zemlje sa "većinom neslobodnim" ekonomijama, u kojoj se nalaze zemlje koje su dobile prosečnu ocenu između 50 i 59,9 poena.
Srbija i Crna Gora nisu bile uključene u Indeks 2008. zbog nedostatka pouzdanih podataka.
Makedonija će pooštriti vizne procedure za preko 140 zemalja
Zbog obaveza vezanih za EU Makedonija planira da ukine pravo izdavanja viza u svojim graničnim kancelarijama.
Građani iz više od 140 zemalja uskoro će morati da slede iste procedure koje bi koristili za ulazak u neku zemlju EU.
Jonilda Koci za Southeast European Times iz Tirane -- 16/01/08
Nova ograničenja zahtevaće da oni koji posećuju Makedoniju koriste iste procedure kao kada ulaze u zemlju EU. [Arhivski snimak]
Lokalni mediji izvestili su u sredu (9. januar) da će -- počevši od 1. februara -- Makedonija uvesti vizna ograničenja za građane preko 140 zemalja, u sklopu obaveza zemlje kao države koja teži prijemu u EU.
Prema novim propisima, posetioci će morati da koriste iste procedure kao kada ulaze u zemlju EU.
Zadatak izdavanja viza biće prebačen sa graničnih kancelarija na kancelarije diplomatskih predstavništava.
Makedonski zvaničnici takođe planiraju da traže od posetilaca da podnesu garantno pismo ili poziv osobe ili institucije koja ih sponzoriše, kako bi potvrdili okolnosti i svrhu planirane posete.
"Cilj je da se procedurama slede evropski standardi.
Ukidanje izdavanja viza na granicama, osim u vrlo hitnim slučajevima, jedan je od glavnih uslova EU, da bi se smanjio broj viza izdatih u graničnim kancelarijama koji je prošle godine premašio 75.000", izjavio je ministar inostranih poslova Sašo Kokalanov, piše skopski dnevnik Koha.
Mnogi albanski državljani koriste Makedoniju kao tranzitnu zemlju za odlazak na Kosovo, a turisti za odlazak u Bugarsku, Rumuniju, Tursku ili u druge zemlje na istoku.
Većina tih posetilaca sada će morati da dobija tranzitne vize preko makedonskih ambasada.
Studenti i profesionalci koji žele da studiraju ili pohađaju časove u Makedoniji moraće takođe da slede istu proceduru.
Mediji u Albaniji kritikovali su taj korak, ocenjujući da ide na štetu turistima i poslovnim ljudima koji često putuju u Makedoniju.
Prec Zogaj, predsednik spoljnopolitičkog odbora albanskog parlamenta, kaže da su ograničenja "korak nazad ka starom režimu".
U zvaničnom saopštenju albanskog ministarstva inostranih poslova navodi se da je vizni režim između Albanije i Makedonije još uvek predmet pregovora.
Zapravo, Zogaj je takođe rekao da su Skoplje i Tirana u decembru počeli razgovore kako bi osigurali da se ulazne vize i dalje izdaju na granici.
"Ostajemo zainteresovani za održavanje sadašnjeg režima, s obzirom da imamo puno zajedničkog sa Makedonijom.
Imamo iste ciljeve vezane za integraciju u NATO i EU i bilo bi čudno kada bi Makedonija postupala unilateralno dok su u toku pregovori", rekao je on.
Za zemlje bivše Jugoslavije neće biti uveden nikakav vizni režim, jer su neke već kandidati za prijem u EU, a druge imaju sporazume sa Unijom o olakšavanju viznog režima.
Pored toga, stanovnicima Kosova neće biti potrebne vize sve dok imaju pasoše koje je izdao UNMIK.
Međutim, ako Kosovo postane nezavisno i izdaje sopstvene pasoše, i za njih će biti uveden novi vizni režim.
Holbruk: Dejtonski sporazum se može menjati
Ričard Holbruk, američki ambasador koji je bio najzasluzniji za potpisivanje Dejtonskog sporazuma kojim je okončan rat u BiH 1995, rekao je da se Dejtonski ustav može menjati ukoliko se građani BiH slažu sa tim izmenama.
Bet Kempšror za Southeast European Times iz Sarajeva - 13/10/03
Čovek koji je najviše doprineo da se sve strane ubede da potpišu Dejtonski mirovni sporazum, kojim je pre osam godina okončan rat u Bosni i Hercegovini (BiH), kaže da je bilo predviđeno da sporazum i ustav budu fleksibilni.
«Dejton predstavlja okvir, a ne okove», izjavio je novinarima u Sarajevu 2. oktobra bivši američki ambasador Ričard Holbruk.
«U svetu ne postoji ustav koji ne može da se poboljša . u proteklih osam godina došlo je do brojnih promena -- kao što su Bonska ovlašćenja kojima su povećane nadležnosti Kancelarije visokog predstavnika i službe državne bezbednosti».
«Dejtonski sporazum je bio okvir i svako ko želi da ga poboljša trebalo bi to i da pokuša.
Što se nas tiče bilo šta sa čime se slažu sve tri grupe je u redu», rekao je on.
Holbruk se prethodno obratio Parlamentu BiH, a posle njega je govorio i bivši šef UNMIK-a Bernar Kušner.
Obojica su posetila Sarajevo kako bi podržali rad Kancelarije visokog predstavnika i podstakli javnost da učini više za svoju zemlju.
Holbruk je odustao od ambasadorskog mesta u Nemačkoj kako bi se bavio problemom BiH na mestu pomoćnika državnog sekretara za evropske poslove 1994. godine.
On je predvodio američki tim u «letećoj diplomatiji» pred kraj rata i bio je najzasluzniji što su zaraćene strane potpisale mirovni sporazum u Dejtonu, u američkoj državi Ohajo, u novembru 1995.
Cilj sporazuma, sa 11 aneksa, takođe je bio da se formira vlada podeljene zemlje.
Osam godina kasnije, Holbruk je izjavio u parlamentu da je njegov tim u Dejtonu znao da je sporazum daleko od savršenog.
Na primer, on je ukazao da je centralnoj vladi trebalo dati veća, a etničkim grupama manja ovlašćenja, da BiH nije trebalo dozvoliti da ima tri vojske i da je Dejtonskim sporazumom trebalo uspostaviti komisiju za istinu i pomirenje po uzoru na onu u Južnoj Africi.
Međutim, Holbruk je rekao da nije želeo da ostavi utisak da je njegova poseta Bosni razočaravajuća.
«Upravo suprotno -- vas napredak je sada daleko veći od vaših problema, uprkos nekim veoma ozbiljnim ekonomskim poteškoćama, i to je zasluga nove generacije posleratnih lidera», rekao je on.
Izgradnja autoputa Drač-Kukeš prioritet je za albansku vladu
Na sastanku kojim je predsedavao albanski premijer Fatos Nano, Nacionalni savet za puteve odobrio je izazovni projekat izgradnje puta koji će povezivati glavnu albansku luku, Drač, sa Kukešom, na severu zemlje.
Projekat je ključan u vladinoj strategiji razvoja albanske putne mreže.
Orest Erzeni za Southeast European Times iz Tirane - 03/11/03 fotografije Gent Škulaku
Izgradnja autoputa između glavne albanske luke Drač i najsevernijeg grada u zemlji, Kukeš, ključni je deo vladine strategije razvoja nacionalne putne mreže u periodu 2003-2005.
Put će povezivati regionalne koridore istok-zapad i sever-jug i tako predstavljati jednu od glavnih saobraćajnica u Albaniji.
Biće takođe i jedna od najtežih za gradnju.
Prema konačnom planu, usvojenom na sastanku Nacionalnog saveta za puteve 7. oktobra, put sa četiri trake biće dug 175 kilometara i očekuje se da će koštati više od 256 miliona evra.
Na sastanku, kojim je predsedavao premijer Fatos Nano, predstavljena su još dva plana.
Prema jednom, bio bi izgrađen put dug 250 kilometara po ceni od 213 miliona evra.
Na kraju je prihvaćen plan koji je predviđao najkraći put, koji je moguće preći za dva sata.
Albanski ministar saobraćaja Spartak Poci (levo) i albanski premijer Fatos Nano (drugi s'leva) na sastanku o projektu autoputa Drač-Kukeš.
Autoput Drač-Kukeš za vladu predstavlja prioritet, izjavio je Nano, dodavši da će njegova izgradnja stvoriti mogućnosti za integraciju nacionalnog tržišta i jačanje saradnje sa susednim zemljama u regionu koji postaje sve otvoreniji i povezaniji.
Vladina strategija za razvoj albanske putne mreže razvijena je u koordinaciji sa Svetskom bankom, Evropskom bankom za investicije (EIB), Evropskom bankom za obnovu i razvoj (EBRD) i relevantnim agencijama EU, rekao je Nano.
Regionalne implikacije su očigledne.
Put se neće samo završavati u Kukešu, već će biti povezan sa Morinom, na granici između Albanije i Kosova i tako stvoriti vezu između Prištine i Jadranskog mora.
Ideja da se izgradi put iz Drača za Kukeš i dalje, za Prištinu, prvobitno je predložio premijer Pandeli Majko 1999. godine.
Porez na vozila koji je Majko uveo da bi finansirao izgradnju autoputa tada je postao poznat kao "Majkov porez".
Projekat autoputa dobio je veliku podršku na Kosovu, gde se povezivanje sa Jadranskim morem vidi kao faktor koji će otvoriti nove mogućnosti za ekonomski razvoj.
Udruženje komuna Kosova i Udruženje opština Albanije potpisala su zajednički dokument koji predviđa uspostavljanje saradnje lokalnih vlasti čitavom dužinom puta između Drača i Prištine, sa ciljem ubrzanja njegove izgradnje.
Projekat ima podršku svih značajnijih političkih snaga u Albaniji kao i, ako je verovati zvaničnicima u Tirani, podršku NATO-a.
Studija izvodljivosti u organizaciji Svetske banke završena je neposredno pre sastanka na kome je projekat autoputa odobren.
Albanska vlada obezbedila je inostrana finansijska sredstva za neke segmente puta, dok će drugi biti izgrađeni uz pomoć domaćeg novca, pa i onog od "Majkovog zakona." Posebna uloga data je inžinjerskim jedinicama albanske vojske, koja ima značajno iskustvo u gradnji puteva u nepristupačnim planinskim predelima.
Albanija je uglavnom bila uspešna u obezbeđivanju međunarodnog učešća i finansijske pomoći za svoje projekte nacionalnih autoputeva.
U julu, potpisala je sporazum sa Svetskom bankom o kreditu od 11 miliona evra za projekat održavanja puteva; prethodno je ta Banka odobrila 14,5 miliona u iste svrhe.
Finansiranje 30,5 kilometara dugog dela Koridora 8, koji povezuje Elbasan i Libražd, vlada je takođe obezbedila kod EBRD-a i italijanske vlade.
EIB je odobrila sredstva za deo puta između Valone i Fijerija, dug 34 kilometara, koji košta 17,5 miliona evra.
Deo od 82 kilometara i 65 miliona evra između Fijerija i Tepelene takođe je finansiran od strane EIB-a i EBRD-a.
Albanska vlada počela je da odobrava koncesije za različite delove puta.
Već je odobrila koncesiju za prvi deo puta, dug 55 kilometara, između Rogozina, Tirane i Tumane, koji će koštati 150 miliona evra.
Taj projekat daće Albaniji njen prvi autoput u skladu sa evropskim standardima i kriterijumima.
Nacionalna strategija puteva orijentisana je ka uspostavljanju najefikasnije veze između albanske putne mreže i komunikacionih linija u susednim zemljama.
U tom cilju, u programe izgradnje uključeni su i putevi koji povezuju granične tačke.
Evropska unija i Svetska banka finansiraju izgradnju segmenta puta Tri mosta - Karsove, sa vezom do grčke granice, kao i puta Sarande - Konispol, koji se takođe nastavlja do grčke granice.
Deo puta između mosta Buna u Skadru i Murićana veza je do granice sa Crnom Gorom.
Radi povezivanja sa Makedonijom, radi se na delovima Kukeš-Kafe Tane, Peškopi-Blace i Gorice-Likenas.
Još jedan ključni deo nacionalne strategije jeste uspostavljanje veze sa turističkim oblastima na obali.
Put Valona-Saranda duž južne albanske obale, put Velipoja na severnom priobalju i putevi Divjaka i Seman u središnjem delu Albanije grade se u skladu sa tim ciljem.
Inzko: Odlukom Skupštine RS krši se Dejtonski sporazum
Republika Srpska i Kancelarija visokog predstavnika u BiH završavaju godinu uglavnom kako su je i počeli, u sporu i javno razmenjujući optužbe.
(Kancelarija visokog predstavnika, AFP, AKI, Fena, B92, Radio Srbija - 29/12/09; Rojters, AP, RFE/RL, Kancelarija visokog predstavnika - 14/12/09)
Visoki predstavnik u BiH Valentin Inzko. [Geti Imidžis]
Visoki predstavnik Valentin Inzko oštro je u utorak (29. decembar) kritikovao Skupštinu Republike Srpske (RS) zbog odbacivanja njegove odluke da se produže mandati stranim sudijama i tužiocima koji rade u sudovima Bosne i Hercegovine (BiH).
Zaključcima skupštine "kojima se odbacuje implementacija zakona Bosne i Hercegovine koje je doneo visoki predstavnik krši se Dejtonski mirovni sporazum", navodi se u saopštenju najvišeg izaslanika međunarodne zajednice u BiH.
Saopštenje je objavljeno manje od 24 sata nakon što je skupština RS odobrila tekst koji je podnela entitetska vlada, a kojim se "u celini" odbacuje Inzkova nedavna odluka o međunarodnom prisustvu u pravosuđu BiH.
Mandat stranih sudija i tužilaca koji rade u sudovima BiH trebalo je da istekne krajem godine.
Posle neuspeha državnog parlamenta ili da im produži mandate ili da ih zameni, Inzko je preuzeo stvar u svoje ruke kako bi sprečio pravosudni haos u zemlji, jer se više stotina postupaka našlo u neizvesnosti.
On je 14. decembra produžio mandate stranih sudija i tužilaca koji rade na slučajevima ratnih zločina u BiH do 31. decembra 2012. godine.
Takođe je odlučio da međunarodne sudije i tužioci koji obrađuju organizovani kriminal i korupciju ostanu u BiH, ali da služe kao savetnici.
Saopštavajući svoju odluku, Inzko je rekao da je logika bila da bi "neprodužavanje mandata strancima u odeljenju za ratne zločine moglo imati ozbiljne posledice po tekuća suđenja".
To bi, dodao je on, moglo ugroziti strategiju zatvaranja Međunarodnog krivičnog tribunala za bivšu Jugoslaviju (MKSJ) i "najozbiljnije značiti da bi svedoci morali da ponove svoja bolna svedočenja ispred optuženih".
Prema Dejtonskom sporazumu kojim je okončan sukob u BiH 1992-1995, visoki predstavnik ima široka ovlašćenja, uključujući ovlašćenje da nameće zakone i smenjuje izabrane lokalne zvaničnike.
"Republika Srpska mora da poštuje Dejtonski mirovni sporazum u celini i ne sme da osporava korake preduzete na osnovu Dejtona i rezolucija Saveta bezbednosti UN", rekao je Inzko u svom saopštenju od utorka.
U dokumentu koji je odobrila Skupština RS prethodne noći navodi se da "ne postoji legalna obaveza da se prihvate ili primenjuju odluke visokog predstavnika", izvestio je AFP citirajući novinsku agenciju bosanskih Srba SRNA.
Obraćajući se zakonodavcima, premijer RS Milorad Dodik, koji je često osporavao odluke visokog predstavnika i njegova ovlašćenja, predložio je da se pitanje međunarodnih sudija i tužilaca koji rade u sudovima BiH iznese na referendum u njegovom entitetu.
Prema njegovim rečima, referendum bi mogao biti održan u martu ili aprilu, jednom kada se promeni Zakon RS o referendumu.
"Trenutno je od ključnog značaja odbaciti odluke koje je doneo visoki predstavnik Inzko i potvrditi našu odluku na referendumu", rekao je Dodik tokom duge i žestoke debate u parlamentu RS u ponedeljak, a prenosi sarajevska novinska agencija Fena.
U tekstu koji su zakonodavci odobrili Inzkova odluka se opisuje kao neustavna i antidejtonska.
Visoki predstavnik ih je u utorak podsetio da je on konačna instanca za tumačenje civilnih aspekata Dejtonskog sporazuma, kojim se strane takođe obavezuju da "sarađuju u istrazi i krivičnom gonjenju ratnih zločina".
"Zaključci kojima se negira pravni okvir kojim se uređuju pravosudne institucije BiH, uključujući pitanja vezana za saradnju sa MKSJ, su direktan napad na sam koncept vladavine zakona", rekao je Inzko.
"U tom kontektsu postavlja se pitanje zašto vlasti RS osećaju potrebu da održe referendum o tome da li bi RS trebalo da poštuje vladavinu zakona, uključujući saradnju sa MKSJ".
Izaslanik UN doputovao u Prištinu
Bivši finski predsednik Marti Ahtisari, specijalni izaslanik generalnog sekretara UN za razgovore o statusu Kosova, počeo je svoju turneju u regionu koja ima za cilj utvrđivanje činjenica.
Prva destinacija njegove posete je Priština.
Blerta Fonići za Southeast European Times iz Prištine – 22/11/05
Specijalni izaslanik UN-a Marti Ahtisari (desno) sastao se sa šefom UNMIK-a Sorenom Jesen-Petersenom u ponedeljak (21. novembra) u Prištini. [AFP]
Specijalni izaslanik UN Marti Ahtisari doputovao je u ponedeljak (21. novembra) na Kosovo i već se sastao sa šefom UNMIK-a Sorenom Jesen-Petersenom.
On će razgovarati i sa kosovskim pregovaračkim timom i predstavnicima srpske manjine na Kosovu.
«Zadovoljstvo mi je što smo bili u mogućnosti da dođemo ubrzo posle mog imenovanja da vodim pregovore o budućem statusu Kosova», izjavio je bivši finski predsednik novinarima po dolasku u Prištinu.
On se suočava sa velikim zadatkom pronalaženja kompromisa između dva oštro podeljena stava u pogledu budućnosti pokrajine koja je tehnički deo Srbije i Crne Gore, mada je pod upravom UN-a.
Lokalna albanska većina na Kosovu traži potpunu nezavisnost, dok Srbija insistira da zadrži neki vid suvereniteta nad pokrajinom.
Kao da dodatno naglasi izazov, Ahtisarijeva poseta poklopila se sa usvajanjem rezolucije u ponedeljak u Skupštini Srbije u kojoj se poziva na očuvanje suvereniteta Beograda čak i kada se Kosovu da «suštinska autonomija».
Tekst rezolucije odražava formulu «više od autonomije manje od nezavisnosti» koju srpski premijer Vojislav Koštunica namerava da postavi kao osnovu pregovaračke pozicije njegove strane.
«Kosovo je deo Srbije, i ne samo deo njene istorije nego deo njene sadašnjosti i budućnosti», rekao je Koštunica parlamentu na sednici održanoj u ponedeljak.
U međuvremenu u Prištini, pristalice nezavisnosti dočekale su Ahtisarija sa grafitom «nema pregovora – samoopredeljenje» na betonskim zidovima oko sedišta UNMIK-a.
Obraćajući se novinarima uoči posete specijalnog izaslanika, Jesen-Petersen je ukazao da ako lideri Kosova žele brzo rešenje pitanja statusa treba da se posvete ispunjenju standarda za pokrajinu koje su odredile UN, uključujući decentralizaciju, osiguravanje bezbednosti za manjine i dijalog sa Beogradom.
«Nasilje ne može da ubrza rešavanje statusa; to može da uradi uspeh u implementaciji standarda i decentralizaciji», rekao je šef UNMIK-a.
U međuvremenu, međunarodna zajednica skeptično gleda na sugestiju predsednika Srbije Borisa Tadića da Kosovo treba podeliti u entitete, na sličan način kao u Bosni i Hercegovini.
«Ne mislim da se bosanski model može primeniti na Kosovo, zato što Kosovo ima svoje specifičnosti», izjavio je visoki predstavnik EU za spoljnu politiku i bezbednost Havijer Solana dnevniku Koha Ditore.
Jesen-Petersen je ponovio te reči.
«Sigurno je da se Dejtonski sporazum za BiH ne može primeniti na Kosovo», ukazao je on.
Zatražena restitucija konfiskovane imovine hrvatskih Jevreja
Hrvatska preduzima korake u pravcu rešavanja problematičnog pitanja kompenzacije imovine prognanih Jevreja koju su tokom prošlog veka oduzeli ustaški i komunistički režimi.
Kristina Ćuk za Southeast European Times iz Zagreba -- 22/11/05
Hrvatski ministar pravosuđa Vesna Škare-Ožbolt rekla je da restitucija mora da se obavi bez obzira na nade Hrvatske u pogledu EU. [Geti Imidžis]
Prognani hrvatski Jevreji koji su izgubili svoju imovinu tokom vladavine dva uzastopna režima mogli bi da dobiju nadoknadu s obzirom da Zagreb radi na rešavanju tog dugogodišnjeg pitanja.
Ukupan iznos restitucije mogao bi da dostigne 20 miliona evra.
Specijalni ambasador američkog Stejt departmenta za pitanja Holokausta Edvard B. Donel boravio je u oktobru u Zagrebu radi konsultacija.
On je izjavio da je Vašington spreman da pregovara o bilateralnom sporazumu kojim će američki državljani biti obuhvaćeni hrvatskim Zakonom o restituciji iz 1996. godine.
Tokom 1941. godine ustaški režim u Hrvatskoj -- marionetski režim nacističke Nemačke -- naredio je hrvatskim Jevrejima da prijave svoju imovinu, uključujući kuće, stanove, bankovne račune i lične dragocenosti, kao što je nakit.
Imovina im je onda oduzeta i u mnogim slučajevima data pripadnicima bivše nemačke manjine u Hrvatskoj, poznate pod nazivom Folksdojčeri.
Posle okončanja rata imovinu je nacionalizovala komunistička vlada.
Dok se pomera napred u pogledu svoje kandidature za pridruživanje EU Hrvatska se našla pod pritiskom da reši preostala pitanja restitucije sa zemljama članicama Unije, uključujući Italiju, Nemačku, Sloveniju, Mađarsku, Češku Republiku i Slovačku.
Zagreb već pregovara sa Austrijom oko kompenzacije za Folksdojčere koji su proterani iz Hrvatske 1945. godine.
To je sa druge strane naglasilo problem restitucije jevrejske imovine, s obzirom da su prognani Nemci izgubili imovinu koja je originalno pripadala hrvatskim Jevrejima.
Prema rečima zagrebačkog istoričara Ive Goldstajna, broj Jevreja koji traže restituciju ne bi trebalo da bude veliki.
Međutim, dodao je on, taj proces bi trebalo da krene od 1941. godine, kada je oduzeta prva imovina.
Ako hrvatska vlada prihvati zahtev moraće da vrati imovinu u formi nekretnina ili da obezbedi finansijsku kompenzaciju.
Jedna od najvećih prepreka je činjenica da je veliki deo nepokretne imovine pretvoren u stambene objekte, kuće, šumarske i poljoprivredne komplekse ili kancelarijski prostor.
Tako na primer zgrada ukrajinske ambasade navodno pripada jevrejskoj porodici koja živi u iseljeništvu u Argentini.
Hrvatski ministar pravosuđa Vesna Škare-Ožbolt izjavila je da do restitucije mora doći bez obzira na nade Hrvatske u pogledu EU.
To je problem koji postoji već više od pola veka, rekla je ona, i ne može se zauvek izbegavati, čak i ako se njegovo rešavanje pokaže kao komplikovan zadatak.
Američki zvaničnik poziva lidere političkih stranaka BiH da se dogovore oko ustavne reforme
Podsekretar američkog Stejt departmenta Nikolas Berns u ponedeljak je izrazio nadu da će bosanski politički lideri saopštiti svoju spremnost da prerade Ustav Bosne i Hercegovine.
(Vašington Tajms, AP - 22/11/05; Vašington Fajl, Rojters, AP, BBC, VOA, RFE/RL - 21/11/05)
«Još uvek nismo tu.
Još uvek nemamo sporazum», rekao je podsekretar američkog Stejt departmenta Nikolas Berns.
«Međutim, uveren sam da se oni kreću u tom pravcu.» [AFP]
Visoki američki diplomata izrazio je nadu u ponedeljak (21. novembra) da će se tokom obeležavanja 10. godišnjice Dejtonskog mirovnog sporazuma (DPA) u Vašingtonu politički lideri iz Bosne i Hercegovine (BiH) složiti da prerade ustav svoje zemlje.
«Ono oko čega će se sutra nadamo se dogovoriti je da će se, kao politički lideri zemlje, posvetiti ovom procesu ustavne reforme, da će težiti tome narednih meseci uoči izbora 2006. godine», rekao je podsekretar američkog Stejt departmenta za politička pitanja Nikolas Berns.
Pre otprilike deset dana lideri osam vodećih vladajućih i opozicionih stranaka u BiH sastali su se u Briselu da razmotre izmene ustava, koji je deo Dejtonskog mirovnog sporazuma.
Oni su nastavili razgovore u nedelju u Vašingtonu uoči dvodnevnih ceremonija povodom godišnjice sporazuma, koje su počele u ponedeljak konferencijom pod nazivom «Više od Dejtona: Balkan i evroatlanska integracija».
«Dejtonom je uspostavljena država sa unutrašnjim podelama, unutrašnjim berlinskim zidovima kojima se jedna zajednica odvaja od druge, zato što je to bio jedini način da se zaustavi rat i da se izgradi privremeni i krhki mir», rekao je Berns na konferenciji održanoj pod pokroviteljstvom Američkog instituta za mir.
«Deset godina kasnije ti unutrašnji zidovi moraju da se sruše.
Narodima te zemlje -- Hrvatima, Srbima i Muslimanima -- mora se dozvoliti da se mešaju, mora im se dozvoliti da se integrišu kao što različiti ljudi rade u normalnim multietničkim državama.»
Sporazumom je BiH ostala podeljena na dva politička entiteta -- Federaciju BiH i Republiku Srpsku (RS) -- od kojih svaki ima svoju vladu i parlament.
Pored toga, postoje nacionalni parlament i vlada, kao i tročlano predsedništvo čiji članovi predstavljaju tri glavne etničke zajednice.
Poslednjih meseci, dok je zemlja jačala svoje odnose sa međunarodnom zajednicom, intenzivirali su se pozivi za reformu, kako smatraju mnogi analitičari, jednog od najglomaznijih političkih i administrativnih sistema na svetu.
«Bosna ne može ostati rascepkana država i misliti da može da postane deo ujedinjene Evrope ili ujedinjenog NATO-a», rekao je Berns.
Prema predviđenim ustavnim izmenama dva entiteta će ostati, ali će njihova ovlašćenja biti prilično sužena, dok bi trenutno slabi nacionalni parlament i vlada bili ojačani.
Tročlano predsedništvo bilo bi zamenjeno jednim predsednikom.
Govoreći na konferenciji u ponedeljak Ričard Holbruk, bivši američki ambasador u UN-u koji je posredovao u postizanju Dejtonskog mirovnog sporazuma 1995. godine, takođe je pozvao političare BiH, posebno bosanske Srbe, da pristanu na reformu ustava.
«Moram da vam kažem iskreno da braneći Dejtonski sporazum u njegovoj sadašnjoj formi vi u suštini pokušavate da sprečite napredak», rekao je on.
«Morate pomoći da se Dejton poboljša.
RS treba jednom i zauvek da shvati da je deo jedne zemlje koja se zove Bosna i Hercegovina.»
Delegacija BiH, koju predvodi predsednik tročlanog predsedništva Ivo Miro Jović, a u kojoj se nalaze i druga dva člana predsedništva i još oko 40 bosanskih zvaničnika i političara, prisustvovaće u utorak svečanom ručku čiji je domaćin američki državni sekretar Kondoliza Rajs.
Uticaj grčke krize na tursku ekonomiju nejasan
Mada je grčka dužnička kriza imala slab efekat na tursko-grčke trgovinske odnose, eksperti se ne slažu oko njenog budućeg uticaja.
Zvanični podaci pokazuju da se turski uvoz iz Grčke povećao 82 odsto u prvih pet meseci 2011. godine. [Rojters]
Uprkos tekućoj krizi duga u Atini, trgovina između Turske i Grčke i dalje je jaka.
Eksperti se razlikuju oko dugoročnog uticaja grčke krize. Neki tvrde da će efekat i dalje biti minimalan, dok drugi vide prilike.
„U ovom trenutku ne možemo da kažemo da li je kriza imala ukupan pozitivan ili negativan uticaj na tursku ekonomiju“, rekao je predsednik Tursko-grčkog poslovnog saveta u Odboru za ekonomske odnose sa inostranstvom (DEIK) Selim Engel za SETimes, ističući da su se grčki izvoz i investicije u Turskoj povećali u prvoj polovini godine.
Prema rečima generalnog direktora Skupštine turskih izvoznika (TIM) Mustafe Mentea, kriza je imala slab efekat na bilateralne ekonomske odnose.
„Izvoz Turske u Grčku u prvoj polovini 2011. godine povećao se 19 odsto, u poređenju sa istim periodom prošle godine.
Uvoz iz Grčke takođe je doživeo uzlazni trend“, rekao Mente za SETimes.
Turski izvoz u Grčku ukupno je iznosio 876 miliona dolara, što je više od 738 miliona dolara koliko je iznosio u prvoj polovini 2010. godine.
Zvanični podaci takođe pokazuju da se uvoz u Tursku iz Grčke povećao za 82 odsto u prvih pet meseci 2011. godine.
Mente priznaje da je kriza duga uticala na Tursku na mikroekonomskom nivou. „Određene maloprodajne kompanije. kao što su Gizia i Ipekjol, zatvorile su svoje ogranke u Grčkoj“, ukazuje on.
Međutim, Engel kaže da su se turska preduzeća povukla iz Grčke ne samo zbog krize duga, nego i da bi diversifikovala portfelj svoje zemlje.
Turska maloprodajna tekstilna kompanija Ipekjol zatvorila je osam radnji u Grčkoj i saopštila da će uskoro investirati u Rusiji.
Turski brend Gizia takođe je zatvorio tri prodavnice u Grčkoj na početku godine i nakon toga otvorio sedam novih ogranaka u Turskoj.
„Ne mislim da je grčka kriza imala veliki uticaj na Tursku.
Trgovinski i ekonomski odnosi su prilično ograničeni, a Turska ima prilično diversifikovanu izvoznu strukturu“, rekao je Timoti Eš, ekonomista Kraljevske banke Škotske za SETimes.
Kriza u Grčkoj samo je istakla veliki napredak koji je Turska postigla u protekloj deceniji, dodao je on.
Međutim, uticaj krize osetio se u određenim regionima, kao što je Ajvalik na Egejskom moru, gde je Privredna komora potvrdila SETimesu da su lokalna preduzeća pretrpela pad poslovanja preko 50 odsto u prvoj polovini 2011. godine.
Ta oblast tradicionalno ima puno grčkih turista tokom leta, zbog svoje blizine velikom grčkom ostrvu Mitilinisu.
Kriza duga u Grčkoj je, međutim, takođe donela nove mogućnosti turskim kompanijama, kaže Engel. „Ugovaračke firme u Turskoj zainteresovane su za planove privatizacije u Grčkoj“, rekao je on, misleći na planove grčke vlade da privatizuje javnu imovinu u vrednosti 70 milijardi dolara, u sklopu programa štednje.
Telekomunikaciona kompanija OTE, Helenska poštanska banka, luke Solun i Pirej, kao i solunska kompanija za vodosnabdevanje, neke su od kompanija za koje su grčke vlasti rekle da će ih privatizovati.
Engel takođe kaže da je Turska pomogla Grčkoj u ovo vreme krize.
„Biznismeni i turska vlada podelili su svoje iskustvo iz finansijske krize 2001. godine“, rekao je on.
Prema Engelu, drugi načini na koje Turska pomaže svom susedu su smanjenje birokratije za grčka preduzeća i podsticanje turizma u Grčkoj. „Video sam osam velikih brodova za krstarenje kada sam bio na ostrvu Lesbos.
Svi su prevozili turske turiste na ostrvo“, kaže on.
Beograd i Priština postigli privremeni sporazum
Kriza na granici privremeno je smirena, dok se ne nastave razgovori sredinom septembra.
Glavni srpski pregovarač Borislav Stefanović rukuje se sa pripadnikom mirovnih snaga KFOR-a u Rudarima. [Rojters]
Komandant KFOR-a Erhard Buler posredovao je u postizanju dogovora između Prištine i Beograda, koji će trajati do 15. septembra.
Tada će se nastaviti razgovori, koji se vode pod okriljem EU, o tome ko će kontrolisati sever Kosova i njegove granice.
Prema novom privremenom sporazumu, granica će ostati zatvorena za komercijalnu robu iz Srbije, a Kosovo neće uputiti carinike na ta dva granična prelaza.
Dvadeset osam kosovskih policajaca srpske nacionalnosti biće raspoređeno na prelazu Brnjak, a pridružiće im se tri policajca kosovska Albanca iz Zubinog Potoka.
Kosovska policija neće biti prisutna na prelazu Jarinje.
KFOR će imati punu kontrolu nad graničnim kontrolnim punktovima i sporednim putevima koji dolaze iz Srbije.
Zajedno sa pripadnicima mirovnih snaga NATO-a, EULEKS i Kosovska policija kontrolisaće voz na liniji Beograd-Priština ka Zvečanu.
Svaka osoba i vozilo koji ulaze na Kosovo preko tih prelaza proći će proveru ličnih dokumenata i proveru vezanu za oružje.
Premijer Hašim Tači ocenio je sporazum kao najvažniji uspeh Kosova od proglašenja nezavisnosti 2001. godine.
„Kosovo je konačno preuzelo kontrolu nad svojim granicama, uz međunarodnu zajednicu kao garanta“, rekao je Tači.
Međunarodna zajednica je pokazala svoju posvećenost teritorijalnom integritetu Kosova, a trgovinski reciprocitet sa Srbijom biće sproveden na celokupnoj granici, dodao je on.
Glavni srpski pregovarač Borko Stefanović izrazio je drugačije mišljenje, rekavši da su unilateralni napori Prištine da nametne svoju volju na severnom Kosovu osujećeni.
„Sporazum nije idealan, jer smo razgovarali u lošim okolnostima“, rekao je on. „[Međutim], naša reakcija je sprečila kosovskog premijera Tačija da sprovede u praksi ono što je bilo nameravano“, izjavio je on, prenosi dnevnik Zeri.
Međutim, i dalje je nejasno da li će lokalni Srbi na severu prihvatiti sporazum i ukloniti barikade.
„Ne želimo da idemo suprotno državi [Srbiji], jer nemamo drugu zemlju, ali moramo da obratimo pažnju na svoje ljude.
Sporazum nije precizan, svi mogu da ga tumače kako žele“, rekao je predsednik opštine severna Mitrovica Krstimir Pantić za SETimes.
Kosovski Srbi su posebno zabrinuti oko toga da li će i dalje moći da dođu do robe iz Srbije.
To je bio jedan od njihovih osnovnih zahteva od kada je kriza počela.
„Na zahtev građana, odbornici skupštine opštine doneće odluku o sudbini barikada“, rekao je gradonačelnik Zvečana Dragiša Milović.
Stefanović se obratio srpskoj zajednici u Rudarima, pozivajući je da prihvati dogovor.
„Morate da budete složni i da podržite svoju zemlju, koja ne može bez vas, kao ni vi bez nje", rekao je on.
Kamioni težine do 3,5 tona moći će da ulaze slobodno na severno Kosovo, a za teža vozila biće potrebne potvrde Crvenog krsta, rekao im je Stefanović.
Analitičari na Kosovu kažu da će se sporazumom ublažiti kriza na granici, dok se u septembru ne postigne dugoročno rešenje.
„Sprovođenjem sporazuma ne zatvara se političko pitanje severa, nego ono nastavlja da bude nerešeno.
Priština bi mogla da se oseća ugodnije, jer je na neko vreme izbegla mogućnost uvođenja tog problema u političke pregovore sa Beogradom, u kojima posreduje EU“, rekao je politički komentator Fatlum Sadiku za SETimes.
Ovom izveštaju doprineo je Igor Jovanović iz Beograda.
Pregled vesti iz kulture
Pregled vesti sa Balkana iz sveta sporta, zabave i kulture od 30. juna.
(Razni izvori - 30/06/04 - 07/07/04)
Pregled vesti sa Balkana iz sveta sporta, zabave i kulture od 30. juna:
Hrvatski teniser Mario Ančić postigao je svoj najbolji rezultat do sada, pobedivši 30. juna u četvrtfinalu Vimbldona Britanca Tima Henmana.
Ančića je u polufinalu pobedio američki teniser Endi Rodik, ali se on na svetskoj rang listi tenisera popeo sa 31. na 12. mesto.
Italijanski tenor Lučano Pavaroti održao je 3. jula u Zagrebu koncert kojim je otvoren 5. muzički i pozorišni festival Histria.
Koncertu je prisustvovalo 7.000 posetilaca. Pavaroti je nastupio sa sopranom Karmelom Remiđo uz pratnju orkestra Hrvatske Radio Televizije.
Opera i balet Albanskog pozorišta domaćini su predstavePriča sa zapadne strane, postavljene u albanski ambijent, u kojoj izvođači nose tradicionalne kostime.
Nekoliko istaknutih lokalnih glumaca učestvuje u predstavi koja je postavljena u saradnji sa Albanskom javnom televizijom i novim operskim teatrom Enkompas iz Njujorka.
Gitarista Al Di Meola otvorio je 1. džez festival koji se održava u Likabetusu, pozorištu na otvorenom u blizini centra grčke prestonice.
Na festivalu, koji će trajati sedam dana, takođe će nastupiti Čarls Lojd i Ričard Galijano.
Pesnik Petko Dabeski osvojio je ovogodišnju nagradu Braća Miladinovci na Struškim večerima poezije u Makedoniji.
Ovo je drugi put da je Dabeski osvojio tu nagradu.
U konkurenciji su bila 32 pesnika.
Grad Ohrid u Makedoniji domaćin je 43. balkanskog festivala narodnih pesama i igara.
Na festivalu će nastupiti muzičari iz Makedonije, Hrvatske, Bosne i Hercegovine, Srbije i Crne Gore, Albanije, Bugarske, Grčke i Mađarske.
Bugarska akademija nauka imenovala je šest novih akademika, uključući tri iz oblasti umetnosti i humanističkih nauka: pisca i istoričara Veru Mutafčijevu, dirigenta Dečijeg radio hora Hrista Neđalkova, i filmskog producenta Ljudmilu Stajkovu.
Ostali su profesori prirodnih nauka.
Albanski nacionalni istorijski muzej domaćin je specijalne izložbe pod nazivom «Od davnina do nezavisnosti».
Na izložbi posvećenoj istoriji albanskog naroda biće izloženi predmeti, umetnički radovi, nameštaj i druge stvari.
Bivši hrvatski premijer Sanader najavio povratak u politiku
Šest meseci posle njegove iznenadne ostavke na mesto premijera, Ivo Sanader je u nedelju rekao da se vraća u politiku.
(Kroejšan Tajms - 04/01/10; FT, Rojters, DPA, Javno.hr - 03/01/10)
Bivši hrvatski premijer Ivo Sanader kaže da je njegova odluka da se povuče iz politike bila pogrešna. [Geti Imidžis]
Preduzimajući korak jednako iznenađujući kao što je bila njegova nagla ostavka pre otprilike šest meseci, bivši hrvatski premijer Ivo Sanader saopštio je u nedelju (3. januara) da se vraća u politiku.
Sanader, 56, naveo je "lične razloge" kada je 1. jula zvanično podneo ostavku na mesto šefa vlade i lidera vladajuće Hrvatske demokratske zajednice (HDZ), stranke desnog centra, imenujući svoju zamenicu Jadranku Kosor za svoju naslednicu na obe funkcije.
"U potpunosti aktiviram svoju ulogu počasnog predsednika stranke", izjavio je on na konferenciji za novinare u Zagrebu održanoj u nedelju, piše Rojters.
"Razlog nije rad vlade, koju ja potpuno podržavam, nego loš rezultat stranke na predsedničkim izborima."
Andrija Hebrang, kandidat HDZ-a, bio je treći na izborima 27. decembra, sa 12 odsto glasova.
Ivo Josipović iz opozicione Socijaldemokratske partije (SDP) i gradonačelnik Zagreba Milan Bandić suočiće se u drugom krugu u nedelju.
"HDZ nije stranka koja dobija samo 12 odsto glasova, nego pobednička stranka", rekao je Sanader.
Potvrđujući da je on delimično odgovoran za "najgori rezultat" HDZ-a od njenog osnivanja 1989, Sanader je rekao da je njegova odluka ovog leta da izađe iz politike bila "potpuno pogrešna".
On je istakao da takođe planira da vrati svoje mesto u parlamentu.
Sanader je rekao novinarima u nedelju da je glavni razlog njegove ostavke to što "nije bio spreman da proda hrvatsku teritoriju" da bi rešio granični spor svoje zemlje sa susednom Slovenijom kako bi Hrvatska mogla da se pridruži EU.
Kosor, prva žena premijer u Hrvatskoj, nasledila je brojne izazove kada je došla na Sanaderovo mesto 6. jula, uključujući izlaženje na kraj sa uticajem globalne finansijske i ekonomske krize i deblokiranje pregovora Hrvatske o članstvu u EU.
Razgovori Zagreba sa Briselom bili su zamrznuti mesecima zbog graničnog spora sa Slovenijom, koja je blokirala otvaranje i zatvaranje novih pregovaračkih poglavlja.
Arbitražni sporazum potpisan početkom novembra vratio je Hrvatsku na kolosek u procesu pridruživanja.
Sada se očekuje da zemlja završi razgovore o prijemu u EU do kraja juna i pridruži se Uniji kao njena 28. članica do 2012. godine.
Kosorova je takođe preduzela korake za jačanje borbe protiv organizovanog kriminala i korupcije, što je kjlučni uslov EU, i podstakla kriminalističke agencije da istražuju umešanost moćnih članova HDZ-a u sumnjive ugovore.
Sanader je u nedelju porekao bilo kakvo učešće u nizu političkih skandala u kojima se pojavilo i njegovo ime, uključujući tvrdnje da mu je austrijska Hipo Alpe Adria Banka platila veliku nadoknadu da joj pomogne da počne da posluje u Hrvatskoj.
Mediji javljaju da bi njegov povratak u politiku mogao da dovede do pada koalicione vlade koju vodi HDZ.
Darinko Kosor, lider Hrvatske socijalno liberalne stranke (HSLS), upozorio je da bi njegova stranka mogla da izađe iz vladajuće koalicije ako Sanader i njegove pristalice u HDZ-u pokrenu napad na vladu.
"Nemamo ništa protiv toga što Sanader ponovo aktivira svoj politički angažman, s obzirom da je to u skladu sa zakonom", rekao je on u nedelju.
"Međutim, potpuno je neprihvatljivo da se bivši premijer, koji je napustio svoju funkciju i svoj narod u vreme krize, vraća tako što okuplja grupu članova parlamenta u pokušaju da utiče na odluke vlade, koalicije i većine zastupnika."
Mercedes-Benc upućuje poruku Kosovu o korupciji
Nemački proizvođač automobila rekao je da neće kontaktirati sa kosovskom vladom preko predstavnika.
Kosovski zvaničnici se voze u luksuznim automobilima, od kojih je velika većina marke Mercedes-Benc, što plaćaju poreski obveznici. [Safet Kabašaj/SETimes]
Mercedes-Benc je otkazao ugovor o prodaji vozila kosovskoj vladi preko ugovarača u toj zemlji, navodeći kao razlog rasprostranjenu korupciju.
Sada vlada, ako želi da kupi vozila, mora da pregovara direktno sa sedištem tog luksuznog proizvođača vozila u Nemačkoj, saopštio je Mercedes-Benc.
Ta odluka je izazvala široku debatu o uprljanoj reputaciji Kosova, kao i o potrebi vlade u toj najsiromašnijoj zemlji Evrope da kupuje skupa vozila.
Predstavnici Mercedes-Benca na Kosovu, kao što je DTBH GmbH, porekli su istinitost medijskog izveštaja, i kažu da će nastaviti da prodaju automobile institucijama, kao i pojedincima.
Međutim, ovaj nemački proizvođač automobila je potvrdio odluku SETimesu.
„Odlučili smo da poslujemo sa vladinim institucijama ... samo putem direktnih transakcija u nizu zemalja, uključujući Kosovo“, rekla je Ute Vist fon Felberg, viša direktorka u odeljenju Dajmler AG za komunikacije koje se bavi integritetom poslovanja i pravnim pitanjima.
Vlada je ove godine izdvojila 3 miliona evra za kupovinu vozila, suprotno obećanjima premijera Hašima Tačija da će drastično smanjiti troškove za vozila.
Transparensi internešnal naveo je Kosovo kao 112. među 183 zemlje na listi korupcije u svetu 2011, čime je ono palo dva mesta u odnosu na prethodnu godinu.
Većina blogera kaže da vidi vladinu praksu kao doprinošenje nepotrebnim troškovima i korupciji, te proširenju jaza između građana koji se bore da sastave kraj sa krajem i raskošnog života zvaničnika.
„To je najveća briga naših lidera, a ne siromaštvo i nezaposlenost na Kosovu“, rezimirao je Erenik iziritiranost blogera oko potrebe zvaničnika da se voze u luksuznim automobilima.
Musa se slaže, ali tvrdi da odluka tog nemačkog proizvođača automobila ne rešava prekomerne troškove vlade. „Ako zvaničnici ne mogu da se voze u mercedesima, voziće se u audijima, ali hodati neće“, rekao je on.
Nehat govori o mogućim utiscima nemačke kancelarke Angele Merkel tokom njene nedavne posete Kosovu i poredi praksu nemačkih zvaničnika. „Ona je videla da svi zvaničnici kosovske vlade imaju mercedese, dok neki zvaničnici njene vlade voze bicikle“ rekao je on.
„Zamislite reputaciju Kosova, jedna od najprestižnijih kompanija na svetu ne dozvoljava vladi da kupuje njena vozila“, rekao je Artani, izražavajući zabrinutost javnosti u pogledu uticaja korupcije na potencijalne investicije.
Međutim, neki blogeri tvrde da je kupovina vozila legitiman trošak i da bi Kosovo čak trebalo da postupi recipročno prema Mercedes-Bencu. „Vlada je u poziciji da se osveti i [potpuno] otera Mercedes sa Kosova, jer mi sada imamo državu“, rekao je Ali.
Odluka kompanije nije logična sa poslovnog gledišta, kaže Mergimtar. „U interesu je svake kompanije da proda svoje proizvode“, rekao je on, a Mercedes-Benc ovim potezom čini suprotno.
Bujar se slaže, ali tvrdi da tu ima još nekih faktora. „Nemci su videli da Albanci, kada im se nešto zabrani, postaju još zainteresovaniji.
To je samo politika“, smatra on.
Mercedes-Benc nije prestao da prodaje automobile kosovskoj vladi, primećuje Remington. „Oni su samo povećali kontrolu prodaje automobila direktno vladi, verovatno zato što su njihovi lokalni podugovarači zaradili puno više od samog proizvođača.“
Nauka i tehnologija: Rumunija promoviše upotrebu interneta
Rumunske vlasti pokrenule su kampanju za povećanje broja korisnika interneta u zemlji.
Takođe u pregledu vesti iz nauke i tehnologije: francuski Sanofi Paster razmatra kupovinu deonica hrvatskog Instituta za imunologiju, Srbija finansira in vitro oplodnju, na Kritu otvoren akvarijum Talasokosmos.
Inicijativa rumunske vlade ima za cilj povećanje broja korisnika interneta za 5 procenata. [gov.ro]
Rumunska vlada pokrenula je prvu nacionalnu kampanju u zemlji za promociju korišćenja interneta.
Prema rečima ministra komunikacija Zolta Nađa, cilj je da se sledeće godine poveća broj korisnika interneta za 5 procenata.
Kampanja uključuje IT karavan opremljen mobilnom kompjuterskom laboratorijom, kao i javne centre koji nude besplatan pristup internetu.
Procenjuje se da trenutno oko 28 odsto Rumuna koristi internet na dnevnoj bazi.
Najveći međunarodni proizvođač vakcina za ljude, francuski Sanofi Paster, navodno je zainteresovan za kupovinu deonica hrvatskog Instituta za imunologiju koji je u gubicima.
Još uvek nema preciznih informacija o tome, osim da hrvatska vlada namerava da zadrži kontrolni paket deonica.
Ministarstvo zdravstva saopštilo je da je uzrok razočaravajućeg učinka instituta loša uprava i da bi strani partner mogao pomoći da se situacija preokrene.
Oko 1.000 in vitro intervencija biće finansirano iz državnog budžeta u sklopu projekta Ministarstva zdravlja Srbije.
Prema rečima zamenika ministra zdravlja Vasilija Antića, parovi koji imaju pravo na to mogu početi da podnose zahteve u oktobru.
Cena in vitro oplodnje trenutno košta oko 4.000 evra po paru.
Mada još uvek daleko ispod proseka EU, širokopojasne internet veze u Grčkoj povećane su u poslednjih godinu dana skoro trostruko, pokazuje nedavna analiza koju je predstavila grčka vlada.
U analizi se kao razlog navodi smanjenje cena -- između jula 2005. i jula 2006. godine mesečna pretplata za ADSL brzine 84 kbps smanjena je sa 53,20 evra na 23,40 evra.
Trenutno oko 2,66 procenata grčkih domaćinstava ima širokopojasnu vezu.
U Irakliju, na Kritu, 22. jula je otvoren novi akvarijum Talasokosmos (Svet mora).
Prema rečima grčkog ministra razvoja Dimitrisa Siufasa, kompleks će predstavljati dragoceno sredstvo za naučnike koji proučavaju morski svet istočnog Mediterana.
Akvarijum koji vodi Helenski centar za istraživanje mora može da primi 300 posetilaca.
Albanska Agencija za legalizaciju i urbanizaciju nepropisnih oblasti raspisala je tender za izgradnju satelitske mape koja će pokriti celu zemlju.
Jedna italijanska i dve nemačke kompanije nagovestile su, kako se izveštava, da su zainteresovane za projekat.
Mapa bi pomogla u rešavanju procesa legalizacije zemljišta i problema nezakonite gradnje.
(Razni izvori – 24/07/06 - 31/07/06)
Poslovne vesti: vazduhoplovna izložba u Atini
Prva međunarodna izložba poslovne i opšte avijacije u Jugoistočnoj Evropi održana je u Atini.
U vestima još: Makedonija postala članica Međunarodne asocijacije ekonomskih i socijalnih saveta, a u Bugarskoj povećan ekonomski rast u prvom tromesečju 2008. godine.
[ICARUS.ba]
Atina je prošle nedelje bila domaćin izložbe "ICARUS Aero Expo 2008", prve međunarodne izložbe poslovne i opšte avijacije u Jugoistočnoj Evropi.
Na izložbi su prikazane poslednje inovacije u vazduhoplovnoj industriji, a održani su i egzibicioni letovi vojnih aviona.
Održani su i seminari.
Makedonija je postala članica Međunarodne asocijacije ekonomskih i socijalnih saveta 13. juna u Rimu.
Sastanku asocijacije prisustvovala je makedonska delegacija, predvođena ministrom za rad i socijalnu politiku Ljupčom Meskovim.
Stopa ekonomskog rasta u Bugarskoj dostigla je 7 odsto u prvom tromesečju 2008. godine, saopštio je Nacionalni zavod za statistiku u ponedeljak (16. juna).
Stopa je premašila revidiranih 5,5 odsto iz istog perioda prošle godine.
Analitičari predviđaju odlične ekonomske rezultate za ostatak godine.
Evropska banka za obnovu i razvoj (EBRD) i Evropska investiciona banka (EIB) odobrile su zajam u vrednosti od 40 miliona evra za modernizaciju i sanaciju dokova u Draču, Albanija.
EBRD će obezbediti 14 miliona evra, a ostatak će stići iz EIB.
Magnat čelika Arcelor Mital kupio je dodatnih 11.3 odsto akcija najveće čeličane u Turskoj, Erdemir, i tako povećao svoj udeo u kompaniji na 24,9 odsto. Arcelor je platio 870 miliona dolara za taj udeo, koji su prodali investicioni fondovi, među kojima Societe Generale, NextGen Capital i Credit Suisse.
Hrvatska inženjerska kompanija Končar napraviće novu vrstu voza za železnicu Bosne i Hercegovine (BiH). Končar će dobiti 5,3 miliona evra za proizvodnju niskopodnog električnog voza i isporučiti ga za godinu dana.
Voz će saobraćati na putničkim linijama u BiH.
Cene mobilnih telekomunikacija u Albaniji su tri puta veće nego u drugim evropskim zemljama, stoji u izveštaju Svetske banke, koji poziva na snižavanje cena.
Poboljšanje telefonske infrastrukture pomoćiće regionalnu integraciju, smatra Banka.
Dodaje se da je taj sektor, pored energetike, najvažniji za albansku ekonomiju.
Upravni odbor Svetske banke odobrio je u četvrtak (19. juna) izdvajanje sredstava za pomoć Albaniji da ublaži gubitke života i imovine u vanrednim situacijama.
Međunarodna agencija za razvoj izdvojiće 4 miliona evra, a Međunarodna banka za obnovu i razvoj obezbediće 1,9 miliona evra za prvu fazu projekta u sledeća tri meseca.
(Razni izvori – 13/06/08-20/06/08)
Vladajuća crnogorska stranka prihvatila referendumsku formulu koju je predložila EU
Crnogorska vladajuća stranka saopštila je da će se pridržavati preporuka EU za referendum o nezavisnosti republike čije se održavanje očekuje sredinom maja.
(EUobzerver, AP, Gardijan, Internešenel Herald Tribjun, Radio B92, BETA, RFE/RL, FT - 27/02/06; AP, AFP - 26/02/06; AP, AFP - 16/02/06)
«Pitanje nezavisnosti Crne Gore postalo je legitimno i EU to priznaje», izjavio je izaslanik EU Miroslav Lajčak. [Arhivski snimak]
Crnogorska vladajuća Demokratska partija socijalista (DPS) složila se u ponedeljak (27. februara) da se pridržava formule koju je EU predložila za referendum o nezavisnosti republike, čije se održavanje očekuje sredinom maja.
«Demokratska partija socijalista odlučila je da prihvati neobičnu... preporuku EU», navodi se u saopštenju stranke premijera Mila Đukanovića koja se zalaže za nezavisnost.
Predstavljajući predlog Brisela za planirani referendum Miroslav Lajčak, specijalni izaslanik visokog predstavnika EU za spoljnu politiku i bezbednost Havijera Solane za referendum u Crnoj Gori, izjavio je ranije ovog meseca da će Unija izglasavanje nezavisnosti smatrati važećim ako je podrži 55 procenata onih koji izađu na referendum.
Crnogorske opozicione stranke, koje žele da republika ostane u labavoj uniji sa Srbijom koja je uspostavljena pre tri godine, saopštile su u subotu da prihvataju predlog Unije o referendumu.
DPS je saopštila svoje nerado prihvatanje predloga EU o kvalifikovanoj većini nakon što nije uspela da ubedi Brisel u svoje stavove.
Stranka se zalagala da se izglasavanje nezavisnosti smatra legitimnim ako je podrži 41 odsto od ukupnog broja registrovanih birača.
«Mi nemamo jasno definisana pravila EU u pogledu ovog pitanja, a obe strane u Crnoj Gori pronašle su dovoljno primera iz prakse različitih evropskih zemalja da potkrepe svoje stavove -- ali to nije pravi način za rešavanje ovog problema», izjavio je Lajčak EUobzerveru u ponedeljak.
«Međutim, ono što imamo jeste opšte prihvaćeni model da je za ključne državne odluke potrebna kvalifikovana većina i našim predlogom je obezbeđen taj uslov.»
U intervjuu koji je u nedelju emitovala privatna beogradska BK Televizija, Đukanović je prvi put signalizirao da će njegova stranka na kraju prihvatiti predlog EU o kvalifikovanoj većini.
«Istrajaćemo u sprovođenju referenduma o nezavisnosti u skladu sa evropskim standardima», rekao je crnogorski premijer.
«Želimo evropsku budućnost za Crnu Goru», dodao je on, izražavajući uverenje da će nezavisnost dobiti neophodnih 55 procenata podrške.
EU je predložila da se referendum održi 14. maja, a da na referendumskom listiću bude samo jedno pitanje: «Da li ste za to da Crna Gora postane nazavisna država sa punim međunarodnim i pravnim subjektivitetom»?
Očekuje se da će Skupština Crne Gore dati zvanični odgovor na predlog EU u sredu, kada treba da bude usvojen zakon o referendumu i određen datum glasanja.
Turska za sada savladava ptičiji grip; dobija pohvale za transparentnost u sprovođenju preventivnih mera
S obzirom da od januara nije prijavljen nijedan slučaj, stiče se utisak da je nedavno izbijanje ptičijeg gripa u Turskoj stavljeno pod kontrolu.
Međutim, zdravstveni eksperti upozoravaju da bolest još uvek predstavlja pretnju.
Alan Kov za Southeast European Times iz Istanbula -- 28/02/06
Prodaja živine opala je za 70 procenata od izbijanja ptičijeg gripa. [Geti Imidžis]
Nakon brze akcije vlade ptičiji grip u Turskoj za sada je zaustavljen.
Ranije ovog meseca poslednja četiri pacijenta za koje se sumnjalo da imaju ptičiji grip -- za dvoje njih je potvrđeno da su bili zaraženi smrtonosnim virusom H5N1 -- otpuštena su iz bolnice u istočnoj Turskoj, a ministarstvo zdravstva od januara nije zabeležilo nove slučajeve u zemlji.
Ukupno 21 osoba za koju je utvrđeno da je bila zaražena virusom H5N1 otpuštena je iz bolnice nakon lečenja.
U agresivnoj kampanji za zaustavljanje širenja virusa -- koji je u januaru usmrtio četvoro dece -- vlasti su uništile skoro 2 miliona ptica.
Osobama koje su bile u kontaktu sa bolesnim pticama ili zaraženim licima dat je lek Tamiflu protiv ptičijeg gripa, kao i zdravstvenim radnicima koji su vodili brigu o obolelim pacijentima.
Iako je sadašnja kriza po svemu sudeći okončana, Turska će nastaviti da se suočava sa opasnošću od virusa H5N1.
Virus se u zemlji pojavljuje u intervalima, dolazeći sa pticama selicama.
Zdravstveni zvaničnici EU upozorili su da u budućnosti postoji mogućnost pojave novih slučajeva ptičijeg gripa kod ljudi u Turskoj.
Ministar poljoprivrede Mehdi Eker slaže se da pretnja nije otklonjena.
«Nastavaljamo našu borbu», rekao je on.
Evropski centar za kontrolu i prevenciju bolesti sa sedištem u Stokholmu pohvalio je Tursku zbog transparentne reakcije na pojavu bolesti, ističući da je vlada brzo zatražila pomoć i sledila uputstva Svetske zdravstvene organizacije (SZO).
Centar je saopštio da je brzo otkrivanje virusa kod kokošaka, momentalno uništavanje i pažljivo nadgledanje osoba koje su bile izložene virusu pomoglo u suzbijanju ptičijeg gripa.
Pored toga, zabranjeni su lov i prodaja živine na otvorenim tržnicama, a vlasti su pokrenule kampanju podizanja javne svesti pozivajući na ograničen kontakt sa živinom u većinom ruralnoj Turskoj, gde mnoge porodice uzgajaju sopstvenu živinu.
Utvrđeno je da su deca izložena posebnom riziku jer ona često vode računa o živini.
U svom sadašnjem obliku virus može da se prenese samo kontaktom sa zaraženom živinom.
Međutim, eksperti brinu da bi virus H5N1, ako ne bude suzbijen, mogao da se pretvori u oblik koji se lako prenosi među ljudima, potencijalno stvarajući globalnu pandemiju.
Zabrinutost oko ptičijeg gripa ozbiljno je pogodila tursku industriju živine, s obzirom da je prodaja od pojave virusa opala za 70 procenata.
Prema rečima potpredsednika vlade Abdulatifa Senera, ta industrija doprinosi bruto društvenom proizvodu (BDP) zemlje sa 3 milijarde dolara godišnje, a 2004. proizvedeno je 914.000 tona živinskog mesa.
Godišnja potrošnja živinskog mesa i proizvoda iznosi u proseku 13 kilograma po glavi stanovnika.
Vlada je pokušala da pomogne uzgajivačima živine nudeći im jeftine kredite i povoljne poreske mere.
Svetska banka je saopštila da će ponuditi pomoć, a sama industrija pokušava da povrati poverenje potrošača putem novinskih reklama.
Razgovori Srbije i Crne Gore o SSP zavise od potpune saradnje sa Haškim tribunalom
Srbija i Crna Gora je na putu da potpiše Sporazum o stabilizaciji i pridruživanju sa EU ove jeseni, ali samo ako ispuni svoje međunarodne obaveze i izruči odbeglog optuženika za ratne zločine Ratka Mladića.
Igor Jovanović za Southeast European Times iz Beograda – 28/02/06
Ministar inostranih poslova Vuk Drašković (u sredini) rukuje se sa komesarom za proširenje EU Olijem Renom (levo) u prisustvu austrijskog ministra inostranih poslova Ursule Plasnik, uoči sastanka Saveta EU i Srbije i Crne Gore u ponedeljak (27. februarа) u Briselu. [Geti Imidžis]
Na sastanku u Briselu u ponedeljak (27. februarа), ministri inostranih poslova EU jasno su ukazali da Srbija do kraja marta mora u potpunosti da sarađuje sa Haškim tribunalom, ako želi da izbegne obustavu razgovora Srbije i Crne Gore sa Unijom o Sporazumu o stabilizaciji i pridruživanju (SSP).
«Mora se ostvariti potpuna saradnja sa tribunalom da bi se osiguralo da se pregovori ne prekinu», navodi se u saopštenju Evropskog saveta.
U saopštenju se Srbija i Crna Gora i Bosna i Hercegovina pozivaju «da preduzmu odlučnu akciju kako bi osigurale da se svi preostali begunci optuženi za ratne zločine, posebno Radovan Karadžić i Ratko Mladić, konačno privedu pravdi bez odlaganja».
Obraćajući se učesnicima sastanka, komesar za proširenje EU Oli Ren rekao je da saradnja sa tribunalom ne samo da nije unapređena, nego se čak pogoršala.
Da nije pitanja ratnih zločina Srbija i Crna Gora bila bi na putu da potpiše SSP do ove jeseni, ukazao je Ren.
Da bi se to desilo, rekao je Ren, Beograd mora učiniti sve što je u njegovoj moći da demonstrira potpunu saradnju -- pre svega izručenjem Mladića.
Ako želi da izbegne odlaganje političke runde razgovora o SSP, koja treba da počne 5. aprila, Beograd mora da ispuni svoje međunarodne obaveze pre kraja marta, dodao je on.
Ministar inostranih poslova Srbije i Crne Gore Vuk Drašković boravio je u ponedeljak u Briselu nadajući se da će ubediti zvaničnike EU da ne obustavljaju razgovore.
On se sastao sa Renom, visokim predstavnikom EU za spoljnu politiku i bezbednost Havijerom Solanom i austrijskim šefom diplomatije Ursulom Plasnik.
Blokiranje puta ka pridruživanju bio bi pogrešan pristup, s obzirom da je to upravo ono što bi haški begunci i ultranacionalisti koji ih podržavaju želeli da se dogodi, ukazao je Drašković.
Elementi bivšeg Miloševićevog režima štite Mladića, rekao je Drašković zvaničnicima EU, dodajući da se oni protive demokratskoj i evropskoj budućnosti Srbije jer se nadaju povratku na vlast.
On je ponovio tvrdnju vlade da vlasti ne znaju gde se nalazi Mladić i da čine sve što mogu da ga uhapse.
U međuvremenu, srpski premijer Vojislav Koštunica obećao je u ponedeljak da će Srbija poštovati sve međunarodne obaveze koje je preuzela.
«Poruke koje dolaze iz Brisela govore istu stvar -- kako je Srbija orijentisana ka Evropi i kako je Evropa orijentisana ka Srbiji, a biti u Evropi znači poštovati naše međunarodne obaveze i mi treba da ih poštujemo», rekao je Koštunica.
NATO obećava da će održati bezbednost na Kosovu
KFOR ima snage, rezervu i mandat koji su mu neophodni da nastavi da garantuje sigurnu i bezbednu klimu na Kosovu, ukazali su ministri odbrane zemalja članica NATO-a u četvrtak na sastanku u Viljnusu.
(NATO, Rojters, DPA, Sinhua - 07/02/08; Rojters, Balkan Insajt - 06/02/08)
"Da, rezolucija 1244 je osnova i ostaće osnova za prisustvo NATO-a", izjavio je generalni sekretar Jap de Hop Shefer na konferenciji za novinare. [Geti Imidžis]
Rezolucija 1244 Saveta bezbednosti UN-a bila je i ostaće pravna osnova za prisustvo KFOR-a na Kosovu, izjavio je generalni sekretar NATO-a Jap de Hop Shefer u četvrtak (7. februara) u Viljnusu.
On i ministri odbrane 26 zemalja članica Alijanse okupili su se u glavnom gradu Litvanije na dvodnevnom sastanku koji je usredsređen na operacije NATO-a u Avganistanu i na Kosovu, koje će, kako se očekuje, za nekoliko nedelja proglasiti nezavisnost od Srbije.
KFOR trenutno ima oko 15.900 vojnika iz 24 zemlje članice NATO-a i 10 zemalja koje nisu u NATO-u -- Jermenije, Austrije, Azerbejdžana, Finske, Gruzije, Irske, Maroka, Švedske, Švajcarske i Ukrajine.
Predstavnici tih zemalja takođe su učestvovali u delu sastanka posvećenog Kosovu, na kojem su se ministri Alijanse jednoglasno složili oko potrebe da njihovi vojnici ostanu na terenu koliko god je potrebno.
S obzirom da 18-mesečni razgovori o budućem statusu Kosova, u kojima je posredovala međunarodna zajednica, nisu uspeli da donesu sporazum između Beograda i Prištine, lideri kosovskih Albanca, koji čine 90 odsto stanovništva pokrajine, saopštili su da će unilateralno proglasiti nezavisnost.
Srbija i kosovski Srbi izrazili su oštro protivljenje svakom koraku te vrste, što je izazvalo strahovanja od mogućeg novog nasilja na Balkanu.
De Hop Shefer je u četvrtak pružio uveravanja da će mirovni vojnici NATO-a nastaviti sa održavaju bezbednost u regionu.
"Svi učesnici su pokazali svoju posvećenost tome da KFOR zaštititi i većinu i manjinu, sve građane Kosova bez izuzetka, i stvori klimu bezbednosti i stabilnosti u teškim vremenima u tom regionu", izjavio je on posle prvog dana razgovora u Viljnusu.
U izjavi od prošlog meseca, francuski general-pukovnik Ksavijer de Marnak, koji je krajem avgusta preuzeo dužnost komandanta KFOR-a, trudio se da umanji značaj opasnosti od bilo kakvih ozbiljnih problema posle proglašenja nezavisnosti Kosova.
"KFOR ne očekuje bilo kakve probleme na Kosovu", rekao je on, a preneo Radio Slobodna Evropa u svom izveštaju 25. januara.
U izjavi novinskoj agenciji Blumberg nekoliko dana kasnije, on se složio da bi moglo doći do kratkotrajnog "naglog povećanja temperature".
Međutim, on je dodao da će to brzo zamreti "zato što nije održivo".
Sjedinjene Države i većina zemalja članica EU signalizirale su svoju spremnost da priznaju nezavisnost Kosova čak i bez odobrenja UN-a, uprkos protivljenju Rusije i Srbije takvom koraku.
De Hop Shefer je u četvrtak rekao da se dužnosti NATO-a na Kosovu neće okončati sa rešenjem pitanja statusa, nagoveštavajući da će Alijansa imati ulogu u pružanju obuke budućim kosovskim snagama bezbednosti.
"Postoji uloga za NATO ...
NATO će svakako imati obaveze nakon što budemo imali status Kosova", izjavio je on, piše Rojters.
KFOR će takođe raditi u saradnji sa policijskom i pravosudnom misijom od 1.800 članova koju će EU, kako se očekuje, uskoro pokrenuti da bi stabilizovala region posle proglašenja nezavisnosti Kosova.
Poslovni pregled: Montenegro Erlajns uveo novi let
Montenegro Erlajns sada leti za Makedoniju.
Takođe u poslovnim vestima: Makedonija je zvanično u recesiji, a Beograd domaćin regionalnog naftnog foruma.
Montenegro Erlajns sada nudi novi let iz Skoplja za Podgoricu. [Geti Imidžis]
Nacionalna aviokompanija Montenegro Erlajns uvela je novi let između Skoplja i Podgorice 15.septembra.
Kompanija je uvela letove za Makedoniju u junu, kada je pokrenula četiri leta nedeljno između Tivta i Skoplja.
Po okončanju turističke sezone, kompanija je odlučila da zadrži red letenja, ali je promenila destinaciju u Crnoj Gori, pa je to sada umesto Tivta Podgorica.
Makedonija je zvanično ovog meseca ušla u recesiju, nakon što je drugi kvartal za redom zabeležila negativan rast.
Državni statistički biro zabeležio je negativan rast od 1,4 odsto u drugom kvartalu, posle smanjenja od 0,9 odsto u prethodna tri meseca.
Rumunski biznismen Dinu Patriciju i bivši gruzijski premijer Lado Gurgenidze preuzeli su kontrolu nad Narodnom bankom Gruzije (PBG).
Njihovo novo zajedničko preduzeće Liberti Investments Holding B.V, saopštilo je u utorak (22. septembra) da je platilo 10,2 miliona evra za 91,2 odsto udela u PBG.
Beograd je u četvrtak (24. septembra) i petak domaćin Naftnog foruma energetske zajednice jugoistočne Evrope.
Predstavnici zemalja u regionu, zvaničnici, investitori i energetske kompanije učestvuju na forumu koji je fokusiran na razvoj balkanskih naftnih rezervi.
Kosovo će dobiti preko 100 miliona evra iz Predprijemnog instrumenta (IPA) EU u ovoj godini, saopštila je Kancelarija za vezu Evropske komisije u Prištini.
Kosovo je dobilo preko 68 miliona evra sredstava IPA u 2007, a u 2008. godini 185 miliona evra.
Standard end Purs (S&P) je 17. septembra promenio izglede vezane za turski BB- suvereni kredit u stranoj valuti sa negativnih na pozitivne.
S&P je ukazao da su stabilni izgledi odraz srednjoročnih ekonomskih i finansijskih izazova sa kojima se vlada trenutno suočava, koji su izbalansirani prošlim razboritim upravljanjem i pokazanim većim otporom na ekonomske šokove.
Srpska nacionalna aviokompanija JAT zabeležila je gubitak od 14,9 miliona evra u prvoj polovini 2009, rekao je u ponedeljak (21. septembra) generalni direktor Srđan Radovanović.
On je za to okrivio globalnu krizu, manji broj putnika i slabljenje nacionalne valute -- dinara -- kao i veće troškove.
(Razni izvori – 18/09/09-25/09/09)
Različita gledišta o priјemu Hrvatske u EU
Hrvatski predsednik i premiјer izrazili su u četvrtak uverenje da će zemlja uskoro početi pregovore o pridruživanju EU, što će јoј omogućiti pristupanje Uniјi pre kraјa 2009. godine.
(FT - 15/04/05; Roјters, BBC, AFP, HINA, UPI - 14/04/05)
«Naš strateški cilj јe da učestvuјemo na izborima za Evropski parlament 2009. godine», rekao јe hrvatski premiјer Ivo Sanader. [AFP]
Hrvatski predsednik Stipe Mesić јe u četvrtak (14. aprila) izrazio uverenje da će njegova zemlja uskoro početi pregovore sa EU o pridruživanju.
Prema rečima premiјera Ive Sanadera, pregovarački proces verovatno će početi pre kraјa јuna, što bi Hrvatskoј omogućilo da pristupi Uniјi 2009. godine.
«Uveren sam da ćemo početi pregovore pre nego što Luksemburgu istekne mandat na mestu predsedavaјućeg predsedništva EU [30. јuna]», izјavio јe Sanader u četvrtak.
«Naš strateški cilj јe da učestvuјemo na izborima za Evropski parlament 2009. godine», dodao јe on u svom govoru na forumu Kran Montana.
Lideri EU u decembru su dali zeleno svetlo za početak pregovora sa Hrvatskom 17. marta, uslovivši to međutim potpunom saradnjom Zagreba sa Međunarodnim krivičnim sudom za bivšu Јugoslaviju (MKSЈ), posebno izručenjem penzionisanog hrvatskog generala Ante Gotovine.
S obzirom da vlasti nisu uspele da izruče ovog begunca Haškom sudu pre planiranog početka pregovora, Brisel јe odlučio da ih za sada odloži.
Glavni tužilac Haškog tribunala Karla del Ponte izјavila јe da neće potvrditi potpunu saradnju Hrvatske sa MKSЈ sve dok se Gotovina nalazi na slobodi.
Pre nego što јe EU odlučila da odloži početak pregovora o članstvu, ona јe takođe rekla da se Gotovina nalazi u dometu hrvatskih vlasti koјe nisu učinile sve što јe u njihovoј moći da ga izruče.
Hrvatske vlasti insistiraјu na tome da se Gotovina ne nalazi u zemlji, što znači da niјe moguće uhapsiti ga i izručiti Hagu.
Mesić јe u sredu izјavio da postoјe novi dokazi koјi pokazuјu da se ovaј begunac ne nalazi u Hrvatskoј.
On smatra da bi to trebalo da zadovolji speciјalnu radnu grupu EU koјa јe uspostavljena da bi procenila nivo saradnje Zagreba sa MKSЈ. Radna grupa treba da poseti Hrvatsku sledeće nedelje, uoči sastanka zvaničnika EU u Briselu 26. aprila.
«Hrvatska јe potpuno posvećena potpunoј saradnji sa tribunalom na poslednjem otvorenom slučaјu Ante Gotovine», rekao јe Sanader u četvrtak.
«Nadamo se da ćemo, u saradnji sa zemljama članicama i glavnim tužiocem, moći da rešimo ovo pitanje ili bar, ako se general ne nalazi u Hrvatskoј, da ćemo moći da uverimo naše partnere da preduzimamo sve mere da rešimo ovo», rekao јe on.
Međutim, neke diplomate izrazile su skepticizam u pogledu početka pregovora sa Hrvatskom pre isteka mandata Luksemburga.
«Ako Gotovina bude izručen do kraјa јuna, slučaј јe definitivno završen.
Ako se iz bilo kog razloga to ne desi, EU bi želela dodatno vreme za procenu situaciјe», izјavio јe u sredu šef delegaciјe Evropske komisiјe (EK) u Hrvatskoј Žak Vinenberger, a prenosi Roјters.
U međuvremenu, Fabricio Barbazo, šef Generalne direkcije EK za proširenje i šef pregovaračkog tima EU za Hrvatsku, rekao јe u četvrtak da bi se otvaranjem pregovora o članstvu sa zemljom koјa niјe izručila sve svoјe optuženike za ratne zločine uputio pogrešan signal.
«Ako dopustimo Hrvatskoј da počne pregovore bez potpune saradnje, kakvu bismo poruku poslali Srbiјi u pogledu ozbiljnosti EU», zapitao se Barbazo.
On јe izrazio nadu da će do 2007. godine, kada se očekuјe priјem Bugarske i Rumuniјe u Uniјu, pregovori sa Hrvatskom o pridruživanju biti «već uveliko u toku».
U međuvremenu, mađarski premiјer Ferenc Đurčanj, čiјa јe zemlja bila јedna od nekolicine članica koјe su želele da se otvore pregovori sa Hrvatskom, kritikovala јe države članice koјe su podržale odluku o njihovom odlaganju.
«Ne veruјem u to da celu naciјu treba kažnjavati zbog јedne osobe.
Veruјem da јe hrvatska vlada učinila ono što јe mogla [da uhvati Gotovinu]», izјavio јe u Đurčanj u četvrtak.
Kultura i sport: Balkansko veče u Lajpcigu
Književnost regiona bila je glavna tema sajma knjiga.
U kulturi i sportu još: Budva domaćin međunarodnog sajma hrane, a kiparska teniska zvezda Markos Bagdatis pobedio najboljeg igrača sveta.
Knjige autora sa Balkana izložene su na sajmu knjiga u Lajpcigu. [Getty Images]
Pisci iz Albanije, Bugarske, Bosne i Hercegovine, Makedonije, Srbije i Slovenije učestvovali su u Balkanskoj večeri, organizovanoj u okviru sajma knjiga u Lajpcigu u subotu (20. marta).
Četvorodnevni sajam okupio je više od 2.100 izlagača iz 39 zemalja.
U Budvi je u subotu (20. marta) završen četvorodnevni sajam hrane.
Učestvovalo je stotinak izlagača iz Crne Gore, Srbije, Bosne i Hercegovine, Hrvatske,, Italije, Mađarske, Francuske, Belgije, Nemačke i Japana.
Kiparska teniska zvezda Markos Bagdatis pobedio je 16. marta prvog igrača sveta Rožera Federera u trećem krugu Masters turnira u Indijan Velsu, Kalifornija.
Bila je to njegova prva pobeda protiv Federera.
Ipak, turnir je osvojio Hrvat Ivan Ljubičić, koji je pobedio Amerikanca Endija Rodika.
Tridesetjednogodišnji Ljubičić je prvi Hrvat koji je osvojio taj turnir.
Ženski turnir osvojila je Srpkinja Jelena Janković. Bila je to njena dvanaesta titula u karijeri - u finalu je pobedila Dankinju Karolinu Vožnjački.
Srpski ministar kulture Nebojša Bradić i njegov kineski kolega Čai Vu otvorili su Dane srpske kulture u Pekingu u četvrtak (18. marta).
Posetioci kineskog nacionalnog centra primenjenih umetnosti mogu da pogledaju srpske filmove, folklor i primenjenu umetnost.
Beogradski festival dokumentarnog i kratkog filma održaće se od 30. marta do 3. aprila.
Biće prikazano čak 180 filmova, od čega 80 u takmičarskom delu programa.
Tromesečni međunarodni lutkarski festival počeo je u nedelju (21. marta) u Istanbulu, u okviru proslava statusa Evropske prestonice kulture za 2010. koji je dodeljen tom gradu.
Festival koji je otvoren na Svetski dan lutaka okuplja umetnike iz čitavog sveta, koji će nastupati i učestvovati u radionicama, izložbama i seminarima.
Nedelje makedonskog filma počela je u Hrvatskoj u utorak (23. marta).
Desetak makedonskih igranih filmova i dokumentaraca prikazuju se u okviru tog događaja koji traje u Zagrebu i Rijeci.
(Razni izvori -- 17/03/10-24/03/10)
Bogato kulturno leto na Balkanu
Umetničke izložbe, koncerti i filmski festivali postali su neizostavni segment letnjeg života u jugoistočnoj Evropi.
Nataša Radić za Southeast European Times u Zagrebu –25/07/07
Filmski festival u Puli jedno je od najstarijih dešavanja te vrste u Evropi. [Filmski festival u Puli]
Leto u jugoistočnoj Evropi pravi je raj za ljubitelje kulture.
Umetničke izložbe, koncerti i filmski festivali postali su neizostavni deo sezone širom Balkana.
Neka dešavanja imaju dugu tradiciju i žele da povrate stari ugled, dok su druga tek od nedavno deo kulturne ponude.
U Hrvatskoj dva velika filmska festivala privlače posetioce u špicu letnje sezone.
Pulski i Motovunski filmski festivali, nazvani po gradovima na istarskom poluostrvu u kojima se održavaju, prikazuju premijere i okupljaju kako inostrane, tako i domaće filmske zvezde.
Pula je, međutim, tradicionalnijeg, "mejnstrim" karaktera, dok se u Motovunu više prikazuju nezavisni filmovi i dela mlađe generacije režisera.
Pula je jedan od najstarijih filmskih festivala u Evropi. "Premijeru" je imao 1953. godine i uskoro je postao glavni filmski događaj u bivšoj Jugoslaviji.
Pokojni jugoslovenski predsednik Josip Broz Tito bio je jedan od najvećih ljubitelja festivala i koristio je svoju moć i uticaj da privuče velike međunarodne filmske zvezde u rimski amfiteatar u Puli, gde se festival održavao.
Iako je Jugoslavija bila komunistička diktatura, Pulski festival uspeo je da ugosti zvezde poput Orsona Velsa, Sofije Loren, Ričarda Bartona i Elizabet Tejlor.
Pošto se održavao na otvorenom, pružao je priliku uživanja u filmovima pod zvezdanim nebom.
Uvek je bio izuzetno popularan i jedno od najiščekivanijih letnjih dešavanja.
Pošto se Jugoslavija raspala, Pulski festival je gotovo deset godina tavorio.
Od 1992. godine u okviru njega održavao se jedino Festival hrvatskog filma i tek je 2001. godine povratio svoj međunarodni status.
Danas hrvatski režiseri i dalje Pulu smatraju kao najveću probu podrške publike i kritike.
Ove godine, Zlatna Arena za najbolji film pripala je Kristijanu Miliću za film "Živi i mrtvi".
Festival je takođe prikazao poslednji film snimljen u bivšoj Jugoslaviji, "Bel Epok - poslednji valcer u Sarajevu", koji je posle 17-godišnje pauze završen u zagrebačkom studiju Jadran Filma.
Motovunski filmski festival osnovan je 1999. godine i od tada je omiljeno odredište mlađe generacije ljubitelja filma iz cele Evrope.
Oni mogu da kampuju na obližnjim brdima i prisustvuju filmskim premijerama po simboličnoj ceni.
Svake godine tokom petodnevnog festivala, koji neki nazivaju "hrvatskim Vudstokom", prikaže se više od pedeset filmova.
Glavnu nagradu "Propeler Motovuna" je ove godine dobio izraelski režiser Dror Šaul.
I dok su filmski festivali vrhunac hrvatskog kulturnog leta, u Albaniji je akcenat na živim nastupima i drevnim gradovima i dvorcima koji nude jedinstveno živopisne događaje.
Grad Butrinti na jugozapadu zemlje, koji datira iz III veka pre nove ere, domaćin je međunarodnog festivala u julu mesecu.
Prema rečima direktora festivala Alfreda Bualotija, za osam godina koliko postoji, festival je uspeo da promoviše "ne samo priznanje i razmenu pozorišnih vrednosti, već i kulturni turizam".
Dvorac Ali Paše Tepelena u Porto Palermu, u Himari, trebalo bi da bude transformisan u umetničku laboratoriju otvorenu za nove ideje umetnika različitih usmerenja i iz raznih zemalja.
U julu, drevni grad Butrinti u Albaniji prikazuje najbolju ponudu savremene kulture. [Geti imidžis]
Dvorac Ali Paše Tepelena u Porto Palermu, u Himari, bio je domaćin Međunarodnog festivala umetnosti ArtKontakta, prvog takvog dešavanja u Albaniji.
Tvrđava iz doba Otomanskog carstva pretvorena je u umetničku laboratoriju otvorenu za nove ideje umetnika različitog usmerenja i nacionalnosti.
U "ponudi" su bile fotografija, moderni balet, eksperimentalna muzika, kao i razni performansi i postavke.
Cilj je da se "priznaju i razmenjuju osećanja, misli, mišljenja ... sanjaćemo i od utopije načiniti stvarnost.
Stvorićemo drugačiji svet", rekao je jedan od organizatora Andi Tepelena.
U Makedoniji, leto izgleda kao svojevrsni niz kulturnih i folklornih dešavanja.
Ohridski i skopski letnji festivali su obnovljeni.
Međunarodno priznati pesnici dolaze na pesničke večeri u Strugi.
Pored toga, mnogi makedonski gradovi, među kojima i Strumica, Štip, Debar i Radoviš, organizuju letnja dešavanja sa rok muzikom, pozorištem i kamernim koncertima.
Jedan od popularnijih festivala su Ilindenski dani u Bitolju.
U Ohridu se svake godine organizuje Balkanski muzički ploštad.
Festival antičke drama održava se u drevnom mestu Stobi.
Peter Kisterman, poznati nemački multimedijalni umetnik, nastupao je na otvorenoj sceni u Parku Aleksandrija u Prilepu, u okviru godišnjeg dešavanja "Grad kulture".
U Bargali, arheološkoj lokaciji pored Štipa, ovog leta je prvi put održana pozorišna predstava.
Više od 500 ljubitelja pozorišta gledalo je predstavu "Indija, Indija" Petre Bakevskog, u režiji Mladena Krstevskog.
Jedno od važnih dešavanja leta u Makedoniji bila je izvedba predstave "Solaris" u Antičkom pozorištu u Ohridu 31. jula.
Reditelj Zlatko Slavenki bio je inspirisan čuvenim istoimenim romanom Stanislava Lema, kao i "Kosmosom" Karla Sagana, predavanjima Stivena Hokinga i radovima Dostojevskog i Šekspira.
Rezultat je bio jedinstven spoj videa, muzike, plesa i teksta.
"Solaris" je izveden na sceni prečnika 20 metara, sa kulom od 50 metara koja podseća na Vavilonsku kulu.
Tokom predstave prikazivane su fotografije iz svemira koje je uradila NASA.
Dragan Dautovski izveo je 31. jula performans u staroj opservatoriji u Kokinom.
On je pozdravio severnu sunčevu prekretnicu igrajući nedavno iskopanu okarinu staru šest hiljada godina.
Pored njega je dvadeset pesnika i desetak slikara napravilo zajednički umetnički rad na velikom platnu.
Najpoznatiji letnji događaj u Srbiji sigurno je festival EXIT, ali daleko od toga da je jedini.
Beogradski letnji festival, održan krajem jula i početkom avgusta, omogućava Srbima da prate svetske trendove u plesu, muzici i pozorištu.
Tema ove godine je bila "Ovde i sad": prema rečima generalnog direktora festivala Darke Radosavljević-Vasiljević, taj slogan prenosi egzistencijalne brige mladih ljudi, kao i pitanje da li ostati u Srbiji ili otići u inostranstvo.
"Sve zavisi od nas samih", kaže Radosavljević-Vasiljević i festival je to hteo da pokaže prikazujući radove nove generacije srpskih dramatičara.
Konačno, kada je izgledalo da se sezona festivala završava, Niš je izbacio kec iz rukava - Džez festival Nišvil, koji je privukao poznate ličnosti iz čitavog sveta.
Najpoznatiji izvođač ove godine je Ajk Tarner, a radionice su vodili legendarni gitaristi Leri Korvel i Vlatko Stefanovski.
Materijal za ovaj članak prikupili su Zoran Nikolovski (Skoplje), Jonilda Koci (Tirana) i Georgi Mitev Šantek (Beograd).
Lokalni izbori na Kosovu test za političke stranke
Mnogi smatraju da je glasanje u nedelju test popularnosti političkih stranaka pred vanredne izbore, a posmatračke organizacije kažu da nisu primetila bitna poboljšanja.
Muhamet Brajšori za Southeast European Times u Prištini -- 24/11/10
Izlaznost birača u Orahovcu u nedelju bila je oko 40 odsto. [Reuters]
Birači u Orahovcu izašli su na birališta u nedelju (21. novembra) da izaberu novog gradonačelnika pošto je Ustavni sud presudio da je ostavka bivšeg gradonačelnika Ćazima Ćeške obavezujuća.
Međutim, posle izbora nije bilo ubedljivog pobednika.
Prema preliminarnim rezultatima, iako ih izborna komisija još nije zvanično potvrdila, kandidat Demokratskog saveza Kosova (LDK) Ibrahim Krieziju takmičiće se sa Smailom Latifijem iz Saveza za budućnost Kosova (AAK) u drugom krugu 19. decembra.
Međutim, Latifi se još uvek bori za to mesto protiv kandidata Kosovske demokratske partije (PDK) Dželala Ćanzibe, dok još traje prebrojavanje glasova.
Iza prvoplasirane trojke su Redžep Orući iz Nove kosovske alijanse (AKR) i Ljuljeta Kadiri iz Demokratske partije Dardanije (LDD).
Odluka o održavanju vanrednih izbora doneta je pošto je Ćeška iz PDK podneo ostavku u julu zbog ličnih razloga, da bi kasnije izjavio da želi da se vrati na tu funkciju.
Tadašnji predsednik Fatmir Sejdiju zatražio je mišljenje Ustavnog suda.
Izbori održani u nedelju bili su važni za stranke, ne samo zbog funkcije gradonačelnika, već i zato što su poslužili da se opipa puls birača pred opšte izbore 12. decembra.
Glasanje je bilo interesantno i nevladinim organizacijama, koje kažu da nisu primetili da su nedostaci zabeleženi prilikom prethodnih izbora uklonjeni.
"Izbori je trebalo da pokažu da su političke stranke ozbiljno shvatile te probleme, ali ne vidimo poboljšanja i situacija je istao kao 2009," kaže Ismet Krieziju, kaže šef organizacije Demokratija u akciji za SETimes.
"Smetalo nam je prisustvo velikog broja posmatrača političkih stranaka, više od njih 60 u selu," kaže Krieziju, objašnjavajući da su zbog toga glasači bili pod pritiskom.
Pored toga, kaže on, bilo je očiglednih malverzacija.
"U jednom glasačkom centru imali smo slučaj osobe koja je glasala više od dvanaest puta," kaže Krieziju.
Organizacija Demokratija u Akciji kaže da je ustanovila 23 slučaja u kome su članovi porodice glasala jedni umesto drugih u jednoj biračkoj jedinici, ali te tvrdnje nije potvrdila Kosovska izborna komisija.
Pet političkih stranaka koje su učestvovale na izborima - PDK, LDK, AAK, AKR i LDD - prebacuju jedne drugim odgovornost za incidente.
Prema navodima AAK, visoki predstavnici PDK bili su Orahovcu u nedelju i vršili pritisak na birače.
AKR kaže da su fotografije kandidata PDK bile zalepljene na nekim automobilima, što je protivno izbornom zakonu.
PDK je te optužbe odbacio.
Politički komentator Mufail Limani kaže da rezultati glasanja u nedelju neće uticati na predstojeće izbore u decembru.
Izbori u Orahovcu, kaže on, bili su više odraz odluke Ustavnog suda o gradonačelniku.
Izlaznost je bila 40,5 odsto, što je za pet odsto manje nego na izborima za gradonačelnika prošle godine.
Kosovo i Makedonija regulišu tržište autobuskog prevoza
Kosovo i Makedonija preduzeli su mere za uređivanje uglavnom neregulisanog tržišta.
Muhamet Brajšori u Prištini i Miško Taleski u Skoplju -- 24/11/10
Terminal autobuske stanice [fotografije dobijene ljubaznošću agencije Rule Turs iz Skoplja]
Putnički prevoz bi trebalo regulisati izdavanjem licenci, nedavno je zaključila zajednička kosovsko-makedonska komisija o međunarodnom putničkom prevozu.
Takav potez, kažu zvaničnici, pomoćiće da autobuski prevoz bude bezbedniji, profesionalniji i pouzdaniji.
Predstavnici ministarstava transporta dveju zemalja potpisali su protokol koji su uspostavljeni uslovi koje kompanije moraju da ispune kako bi dobile dozvolu.
Nekih 150 dozvola biće izdato do 2011. i svaka će važiti pet godina.
"Protokol će ispuniti standarde koje odredi EU i sa njim mi ćemo praktično sprovesti i Zakon o drumskom prevozu putnika i robe," rekao je portparol makedonskog ministarstva transporta Dragan Simonovski.
On je rekao da će protokol pomoći standardizaciju te branše i primorati prevoznike da poštuju propise, ali i ukloniti ilegalnu konkurenciju sa tržišta.
Na drugoj strani, ministar transporta Kosova Fatmir Limaj rekao je da će "uvesti udobne uslove za putnike, a da će bezbednost biti prioritet".
Neki prevoznici, međutim, kažu da se nisu u dovoljnoj meri pitali kada je formulisan pomenuti protokol.
U intervjuu za SETimes, Jakup Beriša iz Kosovskog udruženja prevoznika kaže da je u procesu donošenja odluka "trebalo dati veći prostor za mišljenje prevoznika u obe zemlje, ali i više poštovati njihove interese."
Ipak, mušterije su, izgleda, zadovoljne. "Tu oblast trebalo je odavno regulisati i pozitivna je stvar što su vlasti u Skoplju i Prištini postigli dogovor.
Bolje je imati dokument koga ćemo se pridržavati umesto da radimo ilegalno i plaćamo kazne," kaže 39-godišnji Skopljanac Jeton Idrizi za SETimes.
Komentarišući komfor i kvalitet postojećih uslova prevoza, putnik Husein Silman kaže za SETimes kaže da, ako se izuzmu loši putevi, uslovi nisu toliko loši.
"Put između dve zemlje se može popraviti tako da bude kao autoput u pogledu bezbednosti. Autobusi su dobri, ali mogu biti i bolji, mogu se nabaviti novi komforniji autobusi, iako postojeći nisu neprihvatljivi," kaže Silman.
Pre potpisivanja protokola održan je sastanak komisije za prevoz Makedonije i Slovenije, koja je relevatna i za Kosovo, na kojem je dogovorena liberalizacija prevoza između dve zemlje, kao i izdavanje 200 licenci za prevoz u i iz trećih zemalja, koje će važiti u oba pravca.
U makedonskom ministarstvu prevoza kažu da se očekuje potpisivanje sličnog sporazuma sa Češkom Republikom do kraja godine.
Veća ovlašćenja za bosanske lidere
Kandidatima za Savet Ministara više neće biti pristanak Valentina Incka.
Ljiljana Smiljanić za Southeast European Times u Banja Luci – 24/11/10
Predsednik Republike Srpske Milorad Dodik pozdravio je odluku Kancelarije visokog predstavnika. [Reuters]
Početkom meseca, Kancelarija visokog predstavnika (OHR) saopštila je da će prestati da daje pristanak za kandidate za političke funkcije u Bosni i Hercegovini (BiH), uključujući i Savet ministara.
Visoki predstavnik Valentin Incko kaže da je vreme da političke stranke preuzmu veću odgovornost za budućnost svoje zemlje.
On ih je pozvao da kandiduju osobe sa "čistim dosijeom".
"Sada će sve političke stranke koje učestvuju u entitetskim i kantonalnim vlastima biti odgovorne za izbor kandidata koji nisu učestvovali u opstrukciji sprovođenja Dejtonskog mirovnog sporazuma ili bili optuženi za ratne zločine i druga teška krivična dela," kaže portparol OHR Ljiljana Radetić.
"Visoki predstavnik očekuje da vlasti na entitetskom i kantonalnom nivou sopstvenim snagama provere te kandidate, baš kao i što za to postoje sredstva na državnom nivou," kaže ona.
Kritičari te odluke, međutim, kažu da je ona preuranjena.
Stranka demokratske akcije (SDA) tvrdi da političke stranke prvo moraju da pokažu da su već uvele potrebna sredstva kontrole.
Većina članova Hrvatske demokratske zajednice (HDZ) takođe se protive odluci.
Pozitivni odgovori stigli su iz vodeće stranke u Republici Srpskoj (RS), Saveza nezavisnih socijaldemokrata (SNSD).
"To je čin oslobođenja od okupacije i protektorata", kaže vođa stranke Milorad Dodik.
Dodik je odmah reagovao time što je potpisao sporazum o saradnji na državnom nivou sa opozicionom Srpskom demokratskom strankom (SDS).
Ako SNSD osvoji četiri mesta u Savetu Ministara, voljni su da ih podele sa SDS.
"Nudimo najbrži način da formiramo državne institucije u interesu svih građana i mislimo da je neophodno i da drugi politički faktori u BiH razgovaraju, posebno SNSD i SDS," kaže Mladen Bosić, lider SDS.
SNSD i SDS kažu da su njihovi prioriteti reforma ustava i ulazak u NATO.
Oni će raditi i na raspodeli prihoda od PDV, izmene izbornog zakona i spoljne politike i smanjenje oružanih snaga BiH.
U planu su i zatvaranje OHR i referendum o članstvu u NATO.
UN će biti uključene u razgovore Prištine i Beograda
PRIŠTINA, Kosovo -- Šef UNMIK-a Lamberto Zanijer izjavio je u sredu (1. decembra), kako prenose mediji, da UN podržavaju dijalog između Beograda i Prištine i da će biti uključene u njega. „Za mene je važno da se periodično šalju izveštaji Savetu bezbednosti UN o tome kako napreduje dijalog i videćemo kako se pripremiti za te razgovore“, rekao je Zanijer.
Zanijer se sastao sa državnim sekretarom srpskog ministarstva za Kosovo Oliverom Ivanovićem u severnoj Mitrovici.
Ivanović je rekao da je uloga UNMIK-a u razgovorima vrlo važna.
On je dodao da su UN i UNMIK jedine organizacije koje prihvataju obe strane i da su kao takve nezamenljive u pogledu nerešenih pitanja.
Početak razgovora očekuje se u februaru. (Ekspres, Arta TV, Telegrafi - 1.12.2010)
Grčka poziva na novu mapu puta EU za Tursku i fiksne datume za Zapadni Balkan
Grčka predlaže da EU usvoji novu strategiju za integraciju Turske, kao i davanje kandidatima sa Zapadnog Balkana konkretne datume ulaska u članstvo.
(Zaman - 24/11/10; WAZ.Euobserver, FOCUS News Agency - 23/11/10; ANA-MPA, Reuters, ISRIA - 22/11/10)
Ministar spoljnih poslova Grčke Dimitris Drucas predložio je da 2018. bude ciljni datum za ulazak Zapadnog Balkana u članstvo EU. [Reuters]
Evropska Unija trebalo bi da održi samit sa Turskom posle parlamentarnih izbora 2011, kako bi usvojila novu mapu puta za pristupanje te zemlje Uniji, izjavio je šef grčke diplomatije Dimitris Drucas u ponedeljak (22. novembra).
"Smatram da je zaista vreme za iskren razgovor sa svim državama članicama, ali i sa Turskom," rekao je grčki šef diplomatije na seminaru koji je organizovao Evropski centar za politiku (European Policy Centre - EPC), sa sedištem u Briselu. "Moramo da ponovo donesemo odluku unutar Evropske Unije o tome kakva su naša očekivanja u pogledu Turske."
U mapi puta, o kojoj će se razgovarati sa vladom koja će preuzeti dužnost posle izbora iduće godine, trebalo bi jasno da budu naznačene obaveze Turske i definisati vremenski rok za sprovođenje, kaže Drucas.
Nova strategija bi takođe trebalo da utvrdi "konkretan datum za pristupanje Turske EU, pod pretpostavkom, naravno, da države članice i Turska ratifikuju potrebne dokumente," dodao je on.
Turska je počela pregovore o članstvu u oktobru 2005, ali je taj proces u međuvremenu išao sporo, u velikoj meri zbog slabog napretka reformi i odbijanja Ankare da otvori svoje luke i aerodrome za saobraćaj sa Kipra, koji je inače član EU.
Pored toga, neke uticajne države članice predložile su da se Ankari ponudi "privilegovano partnerstvo" umesto punopravnog članstva, što Drucas osporava.
"Ne dovodim u pitanje zabrinutos nekih država članica," kaže Drucas.
"Ja samo tražim da im ne bude dozvoljeno da nameste rezultat ili pomere golove usred utakmice. Pravilo kojeg se moramo pridržavati kaže da put prema punopravnom pristupanju mora da ostane otvoren.
Perspektiva potencijalnog članstva u EU pokazala se kao veliki podsticaj za demokratske reforme u Turskoj, pa bi tu zemlju trebalo ohrabriti da ostvaruje dalji napredak na tom putu, dodaje on.
"Što je evropski proces življi, to će Turska biti demokratičnija," kaže Drucas.
Iako se mnogi građani Unije protive eventualnom ulasku u EU te većinski muslimanske zemlje, ti stavovi mogli bi da se promene ako Turska sprovede promene.
"Znam da kada se to pitanje bude postavilo evropskim građanima za nekoliko godina, neće se ticati današnje Turske," rekao je Drucas. "Pitanje će se ticati evropske Turske koja poštuje međunarodno pravo i princip dobrosusedskih odnosa.
Turska koja štiti verske slobode svih svojih građana i poštuju prava svih manjina koje žive unutar njenih granica.
On je, međutim, takođe rekao da se Ankara ne može nadati ulasku u EU sve dok bude držala hiljade turskih vojnika stacioniranih na severu Kipra, kao i da kiparski Grci mogu da nastave da blokiraju proces pridruživanja Turske.
Drucas, čija bi zemlja trebalo da preuzme šestomesečno predsedavanje Predsedništvu EU od Litvanije 1. januara 2014, takođe ukazuje na potrebu oživljavanja procesa dalje ekspanzije, uprkos "umoru od proširenja" koje danas osećaju mnoge države članice.
Prethodno grčko predsedavanje Uniji u prvoj polovini 2003. završilo se uspešnim samitom posvećenom integraciji zemalja Zapadnog Balkana u usvajanju Solunske deklaracije, koja je predvidela niz mera koje je trebalo da olakšaju taj proces.
Sedam godina kasnije, Hrvatska je na putu da se pridruži Uniji kao njena 28. članica do 2012, dok se ostale zemlje regiona koje se nadaju članstvu nalaze u različitim fazama procesa pristupanja.
Drucas kaže da će se za vreme predsedavanja 2014.
Grčka zalagati za novu Solunsku deklaraciju, određivanjem konkretnih repera za napredak i datuma ulaska za prijem zemalja Zapadnog Balkana u članstvo.
Kako prenosi agencija Rojters, on je rekao da bi EU trebalo da razmotri mogućnost da odredi 2018. godinu kao ciljni datum.
On je, ipak, naglasio da određivanje datuma ne znači i da će te tada zemlje postati članice ako ne ispune sve uslove.
Drucas je takođe rekao da bi, uprkos trenutnim finansijskim problemima, EU trebalo da pronađe potrebna sredstva za pomoć zemljama kandidatima u njihovim reformskim poduhvatima.
Novi komandant KFOR-a obećao snažnije napore za sprečavanje nasilja na Kosovu
Obećavajući jačanje bezbednosti na Kosovu, francuski general-pukovnik Iv de Kerbamon preuzeo je dužnost komandanta KFOR-a na svečanosti održanoj u sredu.
(Internešenel Herald Tribjun - 02/09/04; AFP, CNEWS - 01/09/04; KFOR - 20/05/04)
Odlazeći komandant KFOR-a general-pukovnik Holger Kamerhof (desno) pozdravlja svog naslednika general pukovnika Iva de Kermabona tokom svečane primopredaje komande u sredu (1. septembra) u Prištini. [AFP]
Novi komandant KFOR-a, francuski general-pukovnik Iv de Kermabon obećao je snažnije napore za izbegavanje nasilja poput onog koje je sredinom marta izbilo na Kosovu.
«Situacija je ostala osetljiva, tako da je bez sumnje neophodno promeniti način na koji naše snage deluju, biti mobilniji, bolje reagovati i unaprediti obaveštajni rad», rekao je de Kermabon na ceremoniji primopredaje dužnosti održanoj u sredu (1. septembra) u Prištini, a prenosi AFP.
De Karmabon preuzima dužnost nekoliko meseci posle nasilja u kojem je 19 osoba izgubilo život, dok je više stotina povređeno.
Tokom skoro trodnevnih nemira -- najgorih od okončanja sukoba 1998-1999 -- stotine domova koji su pripadali etničkim manjinama, posebno kosovskim Srbima, oštećeno je ili uništeno, zajedno sa desetinama crkava i drugih verskih objekata.
Podsećajući na tu krizu, de Kermabon je ukazao da je ona poslala «crveni signal» da situacija na terenu ostaje osetljiva i da tek treba da se postigne značajan napredak.
«Prvi napori uključivaće jačanje bezbednosti», rekao je de Kermabon, dodajući da planira da radi sa «svim kosovskim zvaničnicima, i Srbima i Albancima, političarima, vojnim, verskim ili bezbednosnim predstavnicima, zato što se sve radi za njih i sa njima».
Zamenivši nemačkog general-pukovnika Holgera Kamerhofa, de Kermabon je postao deveti komandant KFOR-a od njegovog razmeštanja na Kosovu 1999. godine.
De Kermabon se od marta 2003. godine nalazio na mestu zamenika komandanta KFOR-a.
Pre toga je bio glavni komandant Multinacionalne brigade Sever, sa sedištem u Mitrovici.
Tokom ceremonije u sredu, komandant Združenih snaga NATO-a sa sedištem u Napulju, admiral Gregori Džonson, pohvalio je Kamerhofa za njegov rad, ali je takođe kritikovao mirovne snage zbog neuspeha u osujećivanju nemira sredinom marta.
«Tadašnji standardi nisu ispunili očekivanja Severnoatlantskog saveza», rekao je Džonson, priznajući da su različita pravila delovanja vojnika iz 36 zemalja koje učestvuju u multinacionalnim snagama NATO-a na Kosovu -- iskomplikovala njihovu reakciju.
Francuski ministar odbrane Mišel Aliot Mari takođe je prisustvovala svečanoj primopredaji dužnosti. «Ulazimo u period maksimalnog rizika», rekla je ona aludirajući na parlamentarne izbore na Kosovu koji će se održati 23. oktobra. «Situacija je mirna, ali izuzetno osetljiva».
U međuvremenu, predsednik Kosova Ibrahim Rugova obećao je svoju podršku i podršku naroda Kosova KFOR-u, koji je, kako je rekao, «dokazao svoju sposobnost i zrelost».
Visoke cene pritiskaju grčke potrošače
Uz cene u porastu, Atina se sigurnim koracima penje na listi najskupljih gradova na svetu.
Vlada se zalaže za tržišni pristup problemu.
Jorgos Anagnostopulos za Southeast European Times iz Atine - 02/09/04
Atina se nalazi među najskupljim gradovima u svetu, u poređenju sa lokalnim primanjima. [Arhivski snimak]
Grčki potrošači više plaćaju robu i usluge zbog talasa poskupljenja povezanog sa Olimpijadom.
Takođe su već najavljene, ili se uskoro očekuju, i povećanja cena hrane, prevoza, turističkih aranžmana i privatnog obrazovanja.
Od početka marta do kraja maja hotelske cene skočile su za 5 odsto, lekovi za 1,8 procenata, a veći deo robe široke potrošnje za 1,6 odsto.
Iako se smatra da su prošlomesečne Olimpijske igre neposredni katalizator, ova pojava nije nova.
Ona predstavlja nastavak dugotrajnog trenda.
Kompanije za međunarodna istraživanja rangirale su Atinu kao 17. najskuplji grad na svetu, u kojem neke osnovne usluge -- šolja kafe, na primer -- koštaju više nego u Njujorku ili Sidneju.
Prosečna cena hotelske sobe u Atini, 261 evro, po visini je sedma u svetu, iza Londona, Pariza, Njujorka, Ženeve, Tokija i Tel Aviva.
Pored toga, Atina se nalazi među pet najskupljih gradova u odnosu na lokalna primanja.
S obzirom da minimalni lični dohodak u Grčkoj iznosi manje od 600 evra, mnogi ne mogu da priušte sebi da potroše 7 evra za manji obrok.
Da bi rešile ovaj problem, vlasti uvode strukture za kontrolu cena i vrše sistematske tržišne inspekcije, a distribuiraju i brošure turistima sa preporučenim cenama.
Međutim, postoji limit u spremnosti vlade da interveniše, jer su vlasti rešene da dopuste slobodno funkcionisanje tržišta i posvećene politici podsticanja konkurencije.
Grčki komitet za konkurentnost mora da dobije veća ovlašćenja, kažu zvaničnici.
Planirana je i revizija antimonopolskih propisa, kojom bi se povećale inspekcije preduzeća i težilo eliminisanju zloupotreba koje proizlaze iz međusobne zavisnosti snabdevača i trgovaca na malo.
Ali proći će neko vreme pre nego što se takva politika primeni, zato što zakonski ovkir još uvek nije postavljen.
U međuvremenu, eksperti iz ministarstva ekonomije ističu da bi tržište trebalo da bude u stanju da se samo koriguje, s obzirom da potrošači reaguju na slabiju kupovnu moć ograničavanjem svoje potrošnje.
Međutim, Grčka se takođe suočava sa naglim padom potražnje zbog manjeg broja turista i nevoljnosti stranih preduzeća da izaberu Grčku kao sedište svojih operacija.
Kao posledica toga, nedostatak novih radnih mesta mogao bi dodatno da pritisne potrošače.
Bugarski film osvojio glavnu nagradu u regionalnom programu Sarajevskog filmskog festivala
Sarajevski filmski festival proslavio je ove godine deset godina postojanja uz prikazivanje više od deset regionalnih filmova i dodelu najveće novčane nagrade do sada.
Bet Kempšror za Southeast European Times iz Sarajeva - 02/09/04
Hrvatski film «Ta divna splitska noć» osvojio je specijalnu nagradu žirija na Sarajevskom filmskom festivalu. [Haris Memija]
Prvi igrani film bugarske režiserke Zornice Sofije «Mila sa Marsa» osvojio je 28. avgusta glavnu nagradu «Srce Sarajeva» na Sarajevskom filmskom festivalu, zajedno sa novčanom nagradom od 25.000 evra -- što je najveća suma koju je festival do sada dodelio reditelju pobedničkog filma.
Festival je prevalio dug put od osnivanja 1995. godine, kada je publika imala priliku da vidi 37 filmova u gradu koji je još uvek bio pod opsadom jedinica bosanskih Srba koje su se nalazile na okolnim planinama.
Ove godine, u sklopu 12 programa prikazano je više od 170 filmova, koje je videlo ukupno 100.000 gledalaca.
Većina projekcija bila je rasprodata mnogo pre svečanog otvaranja 20. avgusta, kada je prikazan najnoviji film bosanskog režisera Pjera Žalice «Kod amidže Idriza».
Pored devet regionalnih filmova koji su se takmičili za nagradu od 25.000 evra, još pet je prikazano u okviru specijalnih programa sa ciljem da se predstavi još reditelja sa Balkana.
U međuvremenu, u programu «Priznanja» -- u sklopu kojeg su poslednjih devet godina prikazivana najbolja dela stranih režisera ili režisera/glumaca, poput Amerikanca Stiva Busemija -- ove godine prikazana su dela francuskog reditelja Gaspara Noe i reditelja iz bivše Jugoslavije Dušana Makavejeva čiji su ponekad provokativni filmovi sedamdesetih godina bili zabranjivani od strane bivšeg jugoslovenskog režima.
Program regionalnog dokumentarnog filma ove godine takođe je produžen na sedam dana, u odnosu na četiri koliko je trajao prošle godine, a ukupno je prikazano 16 filmova.
Gledaoci su najsnažnije reagovali na dva dokumentarna filma iz Hrvatske -- «Uvozne vrane» i «Sretno dijete».
Film «Sretno dijete», koji dokumentuje muzičku scenu novog talasa krajem sedamdesetih i početkom osamdesetih godina u nekadašnjoj Jugoslaviji, doživeo je ovacije publike u rasprodatoj dvorani sveže okrečenog Narodnog pozorišta.
Reditelj Igor Mirković kroz suze je publici rekao da nije očekivao takvo priznanje.
Mirković je rekao da je film napravio kao reakciju na činjenicu da su mnogi ljudi u Hrvatskoj pokušali da zaborave da su ikada bili deo Jugoslavije, iako čineći to brišu iz misli i svoja pozitivna iskustva, poput poseta različitim primorskim mestima i slušanja domaćih bendova ranih osamdesetih godina.
«Mislio sam da će, ako čuju muziku, reći sebi: O da, sećam se te pesme», rekao je Mirković.
Drugi značajni trenuci ovogodišnjeg Sarajevskog filmskog festivala uključivali su dodatna prikazivanja kontroverznog filma američkog reditelja Majkla Mura «Farenhajt 9/11», kao i kraću posetu američkog glumca/reditelja Džona Malkoviča i francuskog glumca Žerara Depardjea, koji su bili zastupljeni na festivalu svojim filmovima.
Festival je na kratko posetio i reditelj Danis Tanović, rođen u Bosni, kome se pripisuju zasluge za pokretanje posleratne filmske industrije Bosne i Hercegovine svojom crnom komedijom «Ničija zemlja» o sukobu u Bosni 1992-1995, koji je 2001. godine dobio Oskara za najbolji strani film.
«Mislim da je ovo do sada najveći festival i smatram da je važno da ostane na tom nivou -- mislim da struktura Sarajeva ne bi mogla izdrži nešto veće od ovoga» , izjavio je Tanović u intervjuu sarajevskom dnevniku Oslobođenje .
«Regionalni program je zaista važna stvar, posebno za reditelje i ljude koji rade na filmu na ovom području.
Sa druge strane, veoma je važno da ljudi imaju priliku da vide najbolje dokumentarne filmove koji su se pojavili prošle godine».
Oporavak turske ekonomije
Turska ekonomija se izgleda oporavlja dok lira nastavlja da jača u odnosu na američki dolar, a međunarodne agencije za kreditni rejting povećavaju ocenu ekonomskih izgleda zemlje sa negativne na pozitivnu.
Fatih Baran za Southeast European Times iz Istanbula - 11/08/03
Turska ekonomija, koja dugo posrtala, počela je da uzima zamah, s obzirom da su reforme koje sprovodi vladajuća Partija pravde i razvoja (AKP), a koje podržava MMF, počele da daju rezultate.
Prema ekonomskim pokazateljima, jul je bio drugi mesec u kojem je u Turskoj zabeležen pad inflacije.
To je zauzvrat podstaklo pad kamatnih stopa, čime se zemlja približila za još jedan korak ostvarenju ciljeva postavljenih za ovu godinu.
Ove vesti su izazvale skok vrednosti deonica na turskom finansijskom tržištu, a međunarodne agencije za kreditni rejting Standard & Por i Fič podigle su ocenu turskih ekonomskih izgleda sa negativne na pozitivnu.
Međutim, agencija Mudiz zadržala je negativnu ocenu, ukazujući kako želi da vidi da li je zemlja sposobna da otplati svoja velika dugovanja u dugoročnom periodu.
Godišnja stopa inflacije dramatično je smanjena u odnosu na vrhunac nedavne ekonomske krize u Turskoj, kada je inflacija Indeksa potrošačkih cena (IPC) dostigla 68,5 procenata, dok je inflacija Indeksa cena na veliko (ICV) skočila na 88,6 odsto tokom 2001. godine.
Zemlja u ovom trnutku sprovodi program pomoći MMF-a u iznosu od 16 milijardi dolara, sa ciljem da se IPC svede na 20 procenata do kraja ove godine i na 12 procenata u 2004. godini, kako bi se olakšala velika prezaduzenist i uspostavila stabilnost ekonomije.
Ministar za ekonimiju Ali Babakan izjavio je turskoj televiziji prošle nedelje da će se na taj način obezbediti dodatna sredstva i smanjiti pritisak na kamatne stope.
On je dodao da je parlament usvojio sve zakone predviđene stend-baj aranžmanom sa MMF-om, ali je istakao da je «još dosta toga ostalo da se uradi», posebno ukazujući na sređivanje turskog sistema socijalne zaštite.
Pored toga, očekuje se da će tokom 2004. godine stići i paket finansijske pomoći koju su obećale Sjedinjene Države, a koji je namenjen ublažavanju uticaja rata u Iraku na ekonomiju Turske.
Pre upućivanja pomoći Vašington je želeo da se uveri da je Turska ispoštovala zahteve iz programa ekonomskih reformi i restrukturiranja koji finasira MMF.
Na osnovu američkog predloga Turskoj će biti ponuđena milijarda dolara u direktnoj pomoći ili će biti u mogućosti da to pretvori u 8,5 milijardi kreditnih garancija.
Babakan je rekao da ne vidi bilo kakve probleme u pogledu pregovora Turske o kreditnim garancijama Sjedinjenih Država u iznosu od 8.5 milijardi dolara.
Turska delegacija će 18. avgusta otputovati u Vašington na razgovore sa američkim zvaničnicima o tom pitanju.
Crna Gora pokušava da poboljša konkurentnost u poljoprivredi
Crna Gora je zemlja tradicionalnih zelenih pijaca i malih poljoprivrednih gazdinstava.
Troškovi proizvodnje su veliki, a izvozni potencijal još uvek neostvaren.
Kako se zemlja kreće u pravcu članstva u Svetskoj trgovinskoj organizaciji i ulasku u EU, velike reforme su neizbežne.
Antonela Arhin za Southeast European Times – 15/01/07
Adut Crne Gore je proizvodnja paradajza. [AFP]
Proizvodnja hrane i poljoprivreda igraju važnu ulogu u crnogorskoj ekonomiji, a učešće samog primarnog sektora u ukupnom BDP-u je deset odsto.
Međutim, analiza vlade pokazuje da crnogorsku poljoprivredu karakteriše relativno slaba konkurentnost cenama: mnogi proizvodi su skuplji nego u Evropi.
Kako se Crna Gora bude pripremala za evropsko, a time i za globalno tržište, taj problem će postati sve akutniji.
Ubrzo pošto se Crna Gora odvojila od državne zajednice sa Srbijom, vlada je usvojila strategiju ruralnog razvoja i poljoprivrede, sa ciljem usklađivanja politike, zakona i institucionalnog okvira sa zahtevima Zajedničke poljoprivredne politike EU.
Jedan od glavnih ciljeva je povećanje konkurentnosti.
Generalno gledano, crnogorski proizvodi mogu da se klasifikuju u tri grupe.
U prvoj grupi su oni koje je skuplje proizvesti nego u većini evropskih zemalja, pa su samim tim i manje konkurentni.
U toj grupi su krompir, mleko i mlečni proizvodi, voće, živina i svinjetina.
U drugoj grupi su proizvodi čija je proizvodnja relativno jeftina, pa su samim tim i konkurentniji: duvan i jagnjetina.
Konačno, neki proizvodi su “negde između” ili je, u nekim slučajevima, nivo cena teško utvrditi.
Oblast koja predstavlja adut Crnogoraca je proizvodnja paradajza.
Cena crnogorskog paradajza je relativno niska u poređenju sa onim iz EU, pa čak i ako se poredi sa zemljama poput Grčke, Italije i Portugala, koje imaju relativno povoljne uslove.
Na dugi rok, ključni faktori za konkurentnost biće tehnološki napredak, veća proizvodnja i bolja organizacija.
Proizvodnja jagnjetine bi mogla da bude najkonkurentniji sektor u Crnoj Gori. [Getty Images]
Cena proizvodnje jagnjetine, sa izuzetkom teletine, u poslednje vreme opada.
Cene su posebno niske u poređenju sa mediteranskim zemljama sa sličnim uslovima – Kiprom, Francuskom, Grčkom, Italijom, Portugalom i Španijom.
Francuska ima visoku potrošnju jagnjetine po glavi stanovnika i relativno visoke troškove domaće proizvodnje; samim tim, Crna Gora teoretski ima dobre izglede za izvoz jagnjetine u te zemlje.
Ipak, Crna Gora trenutno nije u stanju da te izglede pretvori u stvarnost.
Tržišna infrastruktura i dalje je nerazvijena.
Proizvodnja nije dobro organizovana, klanice ne ispunjavaju higijenske standarde, a izvoznici nemaju dovoljno međunarodnog iskustva.
Paradoksalno, iako bi jagnjetina mogla da bude najkonkurentnija delatnost u Crnoj Gori, preti joj recesija.
Umesto da izvoze svoje proizvode u Evropu, Crnogorci bi mogli da se nađu u situaciji da uvoze jagnjetinu iz Australije i Novog Zelanda.
Potrebne su velika ulaganja u taj sektor da bi se njegov veliki potencijal ostvario.
Duvan je još jedna delatnost u kojoj su Crnogorci konkurentni.
Cene su niže nego u EU, ali je budućnost tog sektora neizvesna.
Analize su pokazale da duvanska industrija u čitavoj Evropi teško drži korak sa ostalim delovima sveta.
Za nekoliko drugih delatnosti, u kojima proizvodnja košta ili isto ili više nego u EU, perspektiva je zabrinjavajuća.
Na primer, proizvodnja žitarica u Crnoj Gori konstantno opada.
Tržište je praktično otvoreno i zaštitne tarife su niske.
Bez budžetske pomoći crnogorskim proizvođačima, taj sektor teško će se nositi sa evropskom konkurencijom.
Crnogorski mlečni proizvodi pojeftinjuju, ali ostaje problem ispunjavanja standarda kvaliteta EU. [Geti Imidžis]
Cena voća u Crnoj Gori je visoka.
Tržište još nije pogođeno snažnom konkurencijom zbog nedovoljno razvijene trgovine.
Međutim, to će se u budućnosti promeniti.
I pored povoljnih resursa i uslova, Crnoj Gori su potrebna velika ulaganja u tehnologiju i organizaciju, kao i u povećanje proizvodnje da bi taj sektor postao konkurentniji.
Cena mleka u Crnoj Gori polako opada i približava se prosečnoj ceni mleka u zemljama EU.
Istovremeno, međutim, kvalitet mleka je slabiji.
Male mlekare teško ispunjavaju visoke evropske higijenske standarde, pa su, samim tim, šanse za izvoz ograničene.
Sa otvaranjem tržišta i razvojem trgovine između mlekara, one će biti pod velikim pritiskom da ostanu u poslu.
Opstanak zavisi od napretka na polju tehnologije, strukture i organizacije.
Generalno gledano, Crna Gora ima veliki proizvodni potencijal.
Poljoprivredna područja čine 38 odsto ukupne površine zemlje.
Po glavi stanovnika, Crna Gora ima 0,84 hektara poljoprivrednog zemljišta, što je jedna od najviših stopa u Evropi.
Ipak, najveći deo tog zemljišta čine pašnjaci, koji nisu adekvatno iskorišćeni.
Obradiva zemlja, voćnjaci i vinogradi zauzimaju tek 12 odsto ukupnih poljoprivrednih područja.
Štaviše, tradicionalna direktna prodaja na zelenim pijacama i dalje dominira, a koristi od proizvodnje za komercijalno tržište uglavnom su zanemarene.
Kroz svoju strategiju poljoprivrede i ruralnog razvoja, pripremljenu uz tehničku pomoć Evropske agencije za rekonstrukciju, vlada želi da prebrodi nedostatke poljoprivrede kojom dominiraju mala gazdinstva, da bi mogla da se takmiči sa uvozom na sve liberalizovanijem regionalnom tržištu i da istovremeno zadovolji najviše standarde EU u pogledu ispravnosti prehrambenih proizvoda.
Ispunjenje tog cilja biće ključni faktor za stvaranje mogućnosti zarade za ruralno stanovništvo i samim tim suzbijanje trenda ruralne depopulacije Crne Gore.
Smrt tursko-grčke fudbalske legende
„Profesor“ je bio više od velikog igrača koji je postigao 832 gola u karijeri, već je i na suptilan način pomogao da se sagrade mostovi između Turaka i Grka.
I dok je „Profesor“ proveo veći deo karijere u Fenerbahčeu, većina navijača u Turskoj ga je poštovala. [Rojters]
Sa više desetina hiljada navijača od Grčke i Italije i Bliskog istoka do Južne Afrike, tursko-grčki fudbaler i legendarni trener Lefter Kučukandonijadis, poznatiji kao „Profesor“ među svojim sledbenicima, smatran je najvećim fudbalerom svoje generacije.
Osamdesetšestogodišnja legenda Fenerbahčea preminula je od srčanog udara 13. januara u Istanbulu.
Njegova smrt okupila je više hiljada navijača na sahrani, među kojima su bili i navijači rivalskih klubova Galatasaraja i Bešiktaša.
Na sahrani je bio i premijer Redžep Tajip Erdogan, inače veliki navijač Fenerbahčea, u pratnji ministara u vladi.
„Turska je prihvatila Kučukandonijadisa i ispratila ga na poslednje putovanje dostojanstvenom sahranom u njegovu čast“, kaže za SETimes Hasan Kemal Jardimči, koji je dugo godina bio član kongresa fudbalskog kluba Fenerbahče i danas je pomoćnik ministra za nacionalnu odbranu.
On je rekao da je Turska izgubila „jednu od svojih najjačih ličnost i fudbalsko blago“.
Rođen 1925. u Istanbulu od oca ribara, Grka iz manjinske grčke zajednice u Turskoj, Kučukandonijadis je bio prvi koji je dobio „Zlatnu počast"“ i bio kapetan turske reprezentacije, sa pedeset nastupa na kojima je postigao 21 gol.
Za Fenerbahče je postigao 423 gola u 615 utakmica.
Kučukandonijadis, prvi fudbaler iz Turske koji je zaigrao u inostranstvu, nastupao je za Fiorentinu 1951. godine.
Nakon što je prestao sa aktivnim igranjem fudbala 1966, Kučukandonijadis je trenirao popularne klubove u Grčkoj, Južnoj Africi i Turskoj, kao što su, između ostalih, Egaleo FC, Johanezburg i Samsunspor.
Šezdesetjednogodišnji istoričar Fenerbahčea i direktor klupskog muzeja Alp Dačioglu kaže da su se 60-ih godina mnogi fudbalski navijači, uključujući i njega, opredelili za Fenerbahče „zbog Leftera“.
„Kučukandonijadis je bio veliki igrač.
Svi smo bili zadivljeni njime“, kaže Dačioglu za SETimes.
Pošto je bio pravoslavnog porekla, fudbalska slava Kučukandonijadisa nije, međutim, zaštitila od rasizma.
Kada je Turska pobedila Grčku 3-1 u Atini 23. aprila 1948, kada je odlučujući gol postigao Kučukandonijadis, neki fanatični grčki navijači su ga napali, nazvavši ga „izdajicom svoga roda“.
Istovremeno, fudbal mu je verovatno spasao život 1955, kada je turska rulja, besna zbog lažnih vesti da je na kuću u Grčkoj u kojoj je rođen utemeljivač Turske Mustafa Kemal Ataturk, bačena bomba, napala pripadnike grčke manjine u Istanbulu i nanela im veliku materijalnu štetu od koje se Grci nikada nisu u potpunosti oporavili.
Kada su se demonstranti približili Kučukandonijadisovoj kući, priseća se Dačioglu, „na stotine navijača Fenerbahčea okružili su njegovu kuću i spasili njegovu porodicu“.
„To je bila crna stranica u našoj istoriji, a na Kučukandonijadisovoj sahrani Turska se ponovo suočava sa svojom istorijom“, kaže za SETimes Umut Ozkirimli, profesor politike i direktor tursko-grčkih studija na Univerzitetu Bilgi u Istanbulu.
Iako neki analitičari veruju da je Kučukandonijadisova karijera posle incidenata 1955. „bila u senci straha“ kaže Dačioglu, „on ikada nije razmišljao da za stalno napusti Tursku“.
Danas, jedna od ulica na ostrvu Bujukada (Prinčeva ostrva) kod Istanbula nosi Kučukandonijadisovo ime jer je tamo dugo godina živeo sa još četrdesetak Grka.
Haki Ulku, bivši poslanik CHP i sadašnji član Kluba tursko-grčkog prijateljstva u Izmiru, Kučukandonijadisa opisuje ne samo kao popularnog igrača, već i kao „simbola tursko-grčkih zajedničkih vrednosti“.
Dimitrios Trijantafilu, direktor Centra za međunarodne i evropske studije na univerzitetu Kadir Has kaže, međutim, da sport nikada nije postao „deo diplomatije približavanja“ Grčke i Turske, iako je bilo više popularnih igrača koji su imali na hiljade navijača u obe zemlje.
Ulku kaže da su političari u obe zemlje protiv učešća „običnih intelektualaca, sportista i drugih ličnosti“ u politici približavanja „zbog svojih političkih interesa“.
„Danas imamo nekoliko turskih igrača u grčkim klubovima, kao što su Tumer Metin, koji je igrao za Krkiru i Larisu u Grčkoj, i Erol Bulut i Kendal Učar u OFI-ju, ali turski mediji nikada o njima ne izveštavaju“, kaže on za SETimes.
Zalutale odluke u Albaniji
Propust javnih institucija da blagovremeno objavljuju javna dokumenta u Službenom listu zemlje sprečavaju rad i inicijative vlade.
Savet ministara Albanije u zasedanju. [Ben Andoni/SETimes]
Zbog odlaganja objavljivanja zakona i propisa u albanskom Službenom listu od strane vlade neki od njih postaju neprimenljivi, navodi se u nedavno objavljenom izveštaju Centra za transparentnost (CPII), sa sedištem u Tirani.
Zvaničnici kažu da odlaganja imaju opasne posledice i da postoji bar jedan dokumentovani slučaj da neko mesecima sedi u zatvoru bez razloga.
„Odlaganjima ... može indirektno da se prekrši albanski ustav, kao i načelo pravne sigurnosti.
Ona mogu da dovedu do opasnih posledica po ljude, počevši od proizvoljnog lišavanja slobode i bezbednosti“, izjavio je direktor CPII Gerti Šela za SETimes.
Izveštaj, pod nazivom „Transparentnost državnih publikacija“, objavljen je u decembru i prvi je primer pregleda sveukupne transparentnosti tri grane vlasti u Albaniji.
U njemu se zaključuje da odlaganja u objavljivanju presuda Vrhovnog suda sprečavaju niže sudove da blagovremeno priznaju presude.
Viši sud po zakonu mora da objavi svoje presude u listu u roku od 30 dana.
CPII je kao najgori primer naveo slučaj optuženika, identifikovanog samo kao P. Deliju, koji je nepravedno bio dodatnih pet meseci u zatvoru 2009. godine jer sud nije na vreme objavio odluku u njegovom slučaju.
U izveštaju nisu izneti detalji.
Odluka suda u tom slučaju doneta je u februaru te godine, a sud ju je objavio u Službenom glasniku u avgustu.
Albanski Savet ministara -- kabinet na čijem je čelu premijer Sali Beriša -- takođe je donosio odluke koje često nije objavljivao u glasniku.
U izveštaju se navodi da 112 od 1081 odluke koju je odobrio premijer 2010. godine nije objavljeno i nikada nije pretočeno u zakon.
Ministarstvo obrazovanja nije objavilo 20 od 34 smernice iz Službenog glasnika, dok je ministarstvo poljoprivrede objavilo samo jednu od svojih 19 smernica.
Glavni i odgovorni urednik lista SHQIP iz Tirane Aleksandar Cipa rekao je za SETimes da albanske vlasti izazivaju kašnjenja ili jednostavno ne objavljuju odluke jer nisu zainteresovane za transparentnost.
„Neobjavljivanje [normativnih akata] je ogledalo koje pokazuje stvarno stanje vladine transparentnosti.
Na primer, sporazum o morskoj granici sa Grčkom nije bio transparentan i javnost je tek kroz medije saznala za ovaj štetni sporazum“, rekao je Cipa.
Enkeled Alibeaj, bivši ministar pravde i sadašnji član Zakonodavnog odbora parlamenta iz vladajuće Demokratske partije, ne slaže se sa tim.
„Institucije odgovorne za izdavanje akta zainteresovane su za njegovo objavljivanje što pre, jer je [u suprotnom] poremećena inicijativa za izdavanje akta. …  mogla bi da poremeti njihovo delovanje“, rekao je Alibeaj za SETimes.
Alibeaj kaže da „ne vidi kršenje prava građana u pogledu transparentnosti ili neuspeha da se na vreme objavi izdavanje akata“.
Bivša pravna savetnica Saveta ministara Bljerta Kraja izjavila je za SETimes da postoje sporadični slučajevi neobjavljivanja, ali ona smatra da obim fenomena nije tako velik.
„Stupanje na snagu novog ustava (1998) i Zakona o Savetu ministara (2003) značajno su unapredili transparentnost i objavljivanje zakona i amandmana u Službenom listu“, kaže Kraja.
Do odlaganja često dolazi zbog velikog broja odluka koje Savet ministara donosi u kratkom vremenskom periodu, rekla je Kraja.
Veliki obim posla predstavlja izazov za sposobnost opterećenih institucija da blagovremeno procesuiraju i objavljuju odluke.
Ona dodaje da su antikorupcijske organizacije zaključile da zainteresovane treće strane najviše profitiraju od situacije.
„Kada smo objavili svoj prvi izveštaj 2008. godine, Centar za državne publikacije objavio je ogroman broj dodatnih izdanja [odluka], koje nisu objavljivane od 2005.
Taj korak, mada pohvalan, bio je de fakto tiho priznavanje problema koji je već primećen prilikom našeg posmatranja“, rekao je Šela.
Studija: Problemi između Srbije i BiH još uvek nisu rešeni
Evropski pokret u Srbiji preporučuje da Beograd uspostavi bolju saradnju sa centralnom vladom Bosne i Hercegovine kako bi se rešila otvorena pitanja.
Železnička linija koja povezuje Srbiju i Crnu Goru prolazi kroz istočnu Bosnu i Hercegovinu, gde putnici dva puta prolaze pasošku kontrolu. [Rojters]
Još je puno nerazrešenih pitanja koja negativno utiču na odnose između Srbije i Bosne i Hercegovine (BiH), 16 godina nakon što su dve zemlje potpisale Dejtonski mirovni sporazum, navodi se u najnovijoj studiji Evropskog pokreta u Srbiji objavljenoj prošle nedelje.
„Međudržavno razgraničenje nije završeno, status predratne imovine privrednih subjekata nije rešen, sukcesija je u zastoju, a u procesuiranju slučajeva ratnih zločina nailazi se na velike probleme“, izjavio je za SETimes član Evropskog pokreta i koautor studije Dragan Đukanović.
Nepotpuna demarkacija posebno sprečava slobodu kretanja ljudi i robe, te na druge načine komplikuje svakodnevni život građana u obe države.
Čini se da oni koji žive u enklavi Međurečje u BiH -- 400 hektara na teritoriji zapadne Srbije -- trpe najveće posledice.
„Ponekad moram da idem dva puta dnevno u opštinu Priboj u Srbiji, kod lekara ili da kupim nesto, i svaki put me legitimišu i tretiraju me kao da sam stranac, mada ovde živim više od pola veka", izjavio je za SETimes stanovnik Međurečja Mahmut Fejzić.
Fejzić je objasnio da se deo njegovog obradivog zemljišta takođe nalazi na teritoriji Srbije, ali već 15 godina ne može da dobije dokumenta iz Srbije koja dokazuju da je on vlasnik.
On se plaši da će njegovi naslednici izgubiti pravo na nasleđivanje tog zemljišta.
Slično tome, važna železnička arterija koja povezuje Beograd i grad Bar u Crnoj Gori prelazi preko teritorije BiH.
Tokom tog kratkog puta, putnici moraju dva puta da prođu pasošku kontrolu.
„Srbija favorizuje jedan entitet u BiH -- Republiku Srpsku (RS) -- sa kojim je 2006. godine potpisala Sporazum o specijalnim odnosima, i to dovodi građane koji žive u [drugom entitetu] Federaciji Bosne i Hercegovine u diskriminirajući položaj“, rekao je Đukanović.
Privilegovani odnosi Beograda sa Banja Lukom takođe su stvorili poteškoće studentima u regionu koji žele da studiraju na fakultetima u Srbiji.
Mnogi od njih kažu da žele da studiraju pod istim uslovima kao državljani Srbije, ali to je jedino moguće ako u pisanoj izjavi potvrde svoju srpsku nacionalnost.
Srpsko ministarstvo prosvete i nauke poreklo je da se studenti drugih nacionalnosti suočavaju sa diskriminacijom.
„Oni mogu da stiču obrazovanje u Srbiji pod istim uslovima kao studenti srpske nacionalnosti, osim što kao strani državljani plaćaju svoje obrazovanje“, kaže državni sekretar ministarstva prosvete i nauke Radivoje Mitrović.
Portparol Beogradskog univerziteta Marijan Nikolić izjavio je za SETimes da državna finansijska podrška nije zagarantovana za Srbe iz dijaspore ili za one koji žive u državama poput BiH, čiji je RS deo, nego oni samo imaju pravo da podnesu zahtev.
„Svi strani studenti, bez obzira da li su iz regiona ili iz drugih evropskih zemalja, tretiraju se kao strani studenti i potpadaju pod drugu politiku prijema zahteva“, rekao je Nikolić.
Još jedan veliki problem je nerešen status izbeglica.
I dalje oko 25.000 izbeglica živi u Srbiji jer brojne administrativne prepreke sprečavaju njihov povratak u FBiH.
Iako su skoro svi zahtevi za povraćaj predratne imovine izbeglica iz BiH rešeni, oko 2.000 stanova koji su pripadali zaposlenima u bivšoj Jugoslovenskoj narodnoj armiji (JNA), koji su u njoj radili do aprila 1992. godine, još nije vraćeno vlasnicima ili njihovim naslednicima.
Odnosi Srbije sa BiH složeniji su od odnosa sa bilo kojom drugom zemljom u regionu.
Lideri dve zemlje nisu u prošlosti pokazali dovoljno interesovanja za uspostavljanje dobrosusedskih odnosa, o čemu svedoči i činjenica da se Međudržavni savet za saradnju nije sastao od 2005. godine.
„Srpski političari su se skoro isključivo sastajali sa političarima RS, praktično ignorišući bošnjačke političare“, rekla je predsednica Helsinškog komiteta za ljudska prava u Srbiji Sonja Biserko za SETimes.
U godišnjem izveštaju o ljudskim pravima u Srbiji koji je prošle godine objavio Komitet za ljudska prava zaključuje se da je politika Beograda prema BiH nedosledna.
Takođe se ističe da odnosi sa RS, koje Srbija definiše kao strateške, imaju posledice po uspostavljanje boljih odnosa sa Sarajevom.
Kao primer se navodi Istanbulska deklaracija, koju su predsednik Srbije Boris Tadić i predsedavajući Predsedništva BiH Haris Silajdžić potpisali 2010. godine.
„Deklaracija ukazuje na to da regionalna politika treba da bude zasnovana na osiguravanju bezbednosti, permanentnom političkom dijalogu i očuvanju multietničkih, multiverskih i multikulturnih karakteristika regiona, ali RS nije prihvatila taj dokument jer ga smatra štetnim po svoje interese“, rekla je Biserko.
Srbi i Makedonci lako prelaze granicu
Prelazak granice između Srbije i Makedonije samo sa biometričkim ličnim kartama podudario se sa Evropskim prvenstvom u rukometu.
Srbi i Makedonci sada mogu da prelaze zajedničku granicu bez pasoša. [Arhivski snimak]
Dvonedeljno Evropsko prvenstvo u rukometu počelo je u nedelju (15. januara) u Srbiji, uz specijalnu prednost za Makedonce -- mogu da ulaze u Srbiju bez pasoša.
Implementacija sporazuma -- postignutog između ministara unutrašnjih poslova Ivice Dačića i Gordane Jankuloske u oktobru -- znači da srpsko-makedonsku granicu građani mogu da prelaze samo sa svojim biometričkim ličnim kartama.
Mada sporazum nisu ratifikovali parlamenti dve zemlje, „odlučili smo da ubrzamo implementaciju za građane Makedonije kako bismo im olakšali dolazak na utakmice“, rekao je srpski ministar unutrašnjih poslova Ivica Dačić za SETimes.
„Tokom prva dva dana [olakšanog ulaska], preko 30.000 Makedonaca ušlo je [u Srbiju] bez pasoša“, rekla je Jankuloska za SETimes.
Predstavnici makedonske granične policije pomagaće svojim srpskim kolegama.
Na graničnim prelazima su otvorene tri dodatne trake za izlazak iz Makedonije, kao i jedna dodatna traka za ulazak u Srbiju ovih nedelja, rekla je Jankuloska.
U 2011. godini 3,5 miliona državljana Srbije prešlo je zajedničku granicu sa Makedonijom.
Očekuje se da će se taj broj povećati ove godine zbog olakšanih uslova prelaska.
„Čim smo pročitali tu vest moja supruga i ja smo odlučili da ćemo ove godine otići na odmor u Makedoniju, na njihovo divno Ohridsko jezero“, rekao je beogradski penzioner Borislav Tahirović za SETimes.
Pojednostavljena procedura na prelazima takođe će, kako se očekuje, olakšati zajedničke infrastrukturne projekte između dve zemlje -- kao što su Koridor 10 i izgradnja gasovoda Niš-Skoplje.
Dragiši Simonoviću, Srbinu koji živi u Bitolju, u Makedoniji, mogućnost prelaska granice bez pasoša je dobra vest.
„Nisam imao priliku da uzmem novi biometrički pasoš, ali sada [čak i bez njega], mogu da posetim svog brata u Srbiji“, rekao je Simonović za SETimes.
Međutim, oni koji prelaze granicu plaćaju ulazak -- Makedonci plaćaju između 60 i 90 evra, u zavisnosti od veličine vozila, dok Srbi plaćaju 20 evra.
Dačić je takođe istakao cilj Hrvatske i Albanije da potpišu sporazum kojim se omogućava recipročno kretanje građana u regionu bez pasoša, čime bi zapadni Balkan postao neka vrsta „mini-šengena“.
Srbija godinama ima sporazum o putovanjima bez pasoša sa Bosnom i Hercegovinom, a potpisala je takav sporazum sa Kosovom u decembru 2011. godine.
Taj sve veći trend naglašen je na sastanku Jadranske povelje u Tirani u decembru 2011, kada su Albanija, Makedonija i Crna Gora potpisale sporazum kojim se omogućava njihovim građanima da putuju između tih zemalja sa biometričkim ličnim kartama.
Sporazum još uvek čeka ratifikaciju.
Demonstranti u Grčkoj gube entuzijazam
Radnički pokret kaže da se i dalje bori, ali demonstranti gube energiju.
Protesti su poslednjih meseci manji i tiši. [Rojters]
Posle skoro dve godine štednje, koja je izazvala proteste, nerede i štrajkove radnika, ljutih zbog smanjenja plata, povećanja poreza, smanjenja penzija i otkaza, postoje znakovi da se gnev Grka pretvara u rezigniranost -- ili strah da bi neispunjenje dužničkih obaveza moglo da bude još gore.
Radnici privatnog sektora, koji su sledeći na redu za smanjenje plata, mogli bi da ostanu bez prava nagodbe u kolektivnom ugovoru i vide kraj minimalne mesečne plate od 876 evra, izašli su u utorak (17. januara) na ulice u sklopu miroljubivog protesta, za koji neki analitičari kažu da nagoveštava ublažavanje gneva.
„Definitivno je došlo do smirivanja“, rekao je za SETimes Aleks Afuksenidis, profesor Peloponeskog univerziteta i sociolog Nacionalnog centra za društvena istraživanja u Atini, povodom ovog 'mlakog' protesta.
Niske temperature su možda takođe odigrale ulogu u tome.
Ipak, rekao je Afuksenidis, grčki radnici su, čini se, nesigurni oko toga šta žele, osim okončanja štednje. „To je pokret bez zahteva, a to znači mrtvu tačku“, rekao je on.
Protesti su poslednjih meseci manji i tiši.
Demonstracije u utorak, koje su ograničene na radnike u oblasti Atike, u okolini Atine, možda su bile male, ali je rešenost i dalje velika, rekli su zvaničnici iz sindikata GSEE, koji je organizovao protest i predstavlja skoro dva miliona radnika.
„Bio je jak i borben, kao svi pokreti protiv ucenjivačkih uslova trojke i mera koje vlada sprovodi po nalogu svojih kreditora“, rekao je portparol Sindikata Statis Anestis za SETimes.
„Nada je i dalje jaka i zato se još uvek borimo“, dodao je on.
Vasilis Ksenakis, sekretar za nacionalna pitanja sindikata ADEDI, koji zastupa javne službenike, trenutno suočene sa nedaćama, izjavio je za SETimes: „Ono što se dešava u javnom sektoru dešava se i u privatnom sektoru i očekujemo solidarnost.“
Demonstracije se održavaju u trenutku kada koaliciona vlada, na čelu sa bivšim potpredsednikom Evropske centralne banke Lukasom Papademosom, pokušava da postigne sporazum o zastalom drugom paketu spasa od 130 milijardi evra od EU-MMF-ECB.
Taj paket mogao bi da uključuje smanjenje duga zemlje od preko 50 odsto.
Bez novog priliva pomoći Grčka neće uspeti da plati ratu kredita od 14,5 milijardi evra u martu, niti će biti u stanju da plati svoje radnike ili penzionere.
Nedavno urađena anketa pokazuje da 77 odsto Grka želi da Papademos uradi šta god je potrebno da zemlja ostane u 17-članoj evrozoni.
Mada su pregovori o smanjenju duga zastali zbog nesuglasica oko kamatne stope, Papademos je rekao u intervjuu CNBC da izlazak iz evrozone „zaista nije opcija“.
Međutim, novi kredit znači još mera štednje koje su izazvale duboku recesiju u zemlji.
Stratos Georgulas, profesor sociologije na Egejskom univerzitetu na ostrvu Lesbos, kaže da ne misli da će se protesti prekinuti.
„Oni smatraju da je ono što je grčki kapitalistički sistem činio poslednjih 30 godina pogrešno“, rekao je on za SETimes.
On je ukazao na nedavno urađene ankete koje pokazuju da je bivša vladajuća socijalistička stranka PASOK pala na 14 odsto podrške, jedva nešto više od sve jače Demokratske levice i komunista, koji dobijaju na snazi zbog nezadovoljstva javnosti.
„Čini se da je javno mnjenje sada u poziciji 'sačekaj, pa vidi'“, dok koalicija ili ne postigne sporazum ili se ne raspadne, s obzirom da neki privatni investitori oklevaju da preuzmu tako velike gubitke, kaže Jorgos Cogopulos, viši istraživač atinskog tink-tenka ELIAMEP, u izjavi za SETimes.
Međutim, nisu svi spremni da sede i čekaju.
„Ništa me neće zaustaviti.
Toliko sam ljut da ću se boriti rukama i nogama.
Nemam šta da izgubim.
Ne odustajemo; možda su neki ljudi umorni, ali ponovo ćemo se reorganizovati“, kaže za SETimes građevinski radnik Karalambos Georgakopulos.
Sarajevo posvećeno deci
U zemlji sa puno urgentnih problema godišnji Dečiji festival donosi osmehe deci Sarajeva.
Ema Kovač za Southeast European Times iz Sarajeva -- 26/06/09
Mađioničari su bili među učesnicima koji su zabavljali 40.000 dece na ovogodišnjem festivalu. [EU]
Veselje se širilo Sarajevom prošle nedelje sa početkom 6. godišnjeg Dečijeg festivala koji je otvoren paradom na čelu sa Vojnim orkestrom Oružanih snaga Bosne i Hercegovine (BiH).
Mažoretkinje iz Kiseljaka i Mostara, mađioničari iz Španije i Nemačke, orkestar iz Francuske i drugi izvođači učestvovali su u toj manifestaciji koja je trajala od 12. do 17. juna.
"Parada je predstavljala iznenađenje koje smo uveli ove godine.
Imala je oko 500 registrovanih učesnika… i reflektovala je slogan ovogodišnjeg festivala: Sve drugačije, sve jednako", rekao je portparol festivala Haris Bilalović.
Festival je sponzorisao niz organizacija -- EU, NATO, EUPM, EUFOR, UNICEF i OEBS.
Među privatnim sponzorima bili su, pored ostalih, Rajfajzen banka, Crveni krst, Geteov institut, Spasite decu, Ostrian Erlajns i Nestle.
Tokom tih pet dana deca iz cele BiH preplavila su Olimpijsku halu Zetra kako bi uživala u ponuđenim aktivnostima.
U Zetri su na raspolaganju bile razne vrste zabave, obrazovnih događaja i aktivnosti, uključujući prikazivanje crtanih filmova -- "Alvin i veverice", "Horton čuje Hu", "Madagaskar 2", "Hotel za pse " i "Čudovišta protiv vanzemaljaca".
Održane su razne radionice pantomime, pravljenja maski, sviranja bubnjeva, akrobatske gimnastike, plesa, origamija, pravljenja majci, pravljenja kolača, pravljenja lutaka, crtanja na ulici, plesa, borbenih veština, modelovanja, novinarskog izveštavanja i drugih aktivnosti.
Deca su takođe mogla da učestvuju u aktivnostima vezanim za policijski rad, opasnost od nagaznih mina, zdravu ishranu, svest o AIDS-u, svest o ljudskim pravima i životnu sredinu.
"Verujemo da je okupljanje dece najvažnije", rekao je šef Delegacije Evropske komisije u BiH za demokratiju i socijalni razvoj Konstantino Longares Bario.
"Nadamo se da će takve inicijative pomoći da se uspostave veze koje možda ne postoje danas ili ojačaju veze koje su već uspostavljene."
Bivši visoki predstavnik u BiH Kristijan Švarc-Šiling prisustvovao je festivalu.
"Deca koja [prisustvuju] ovom festivalu spremna su da postanu građani EU", rekao je Švarc-Šiling.
Sličan događaj -- Dečiji program Sarajevskog filmskog festivala -- biće održan u avgustu.
EU saopštila da bi proglašenje nezavisnosti Kosova stvorilo, a ne rešilo probleme
Zvaničnici u Briselu upozorili su Kosovo protiv unilateralnog proglašenja nezavisnosti, upozoravajući da bi to stvorilo "mnogo novih prepreka".
Blerta Fonići-Kabaši i Bekim Greićevci za Southeast European Times iz Prištine – 22/06/07
Izaslanik EU za Kosovo Štefan Lene (levo) sastao se u sredu (20. jun) sa kosovskim predsednikom Fatmirom Sejdiuom. [Lora Hasani]
Zvaničnici EU jasno su u četvrtak (21. jun) stavili do znanja da Unija neće podržati proglašenje nezavisnosti Kosova i upozorili rukovodstvo pokrajine protiv bilo kakvih unilateralnih koraka u tom pravcu.
Tokom sastanka na marginama samita lidera EU u Briselu, ministri inostranih poslova 27-člane Unije ponovili su podršku rezoluciji Saveta bezbednosti UN zasnovanoj na planu specijalnog izaslanika UN Martija Ahtisarija o dodeli međunarodno nadzirane nezavisnosti Kosovu.
"Osnova je i dalje ista", izjavio je danski ministar inostranih poslova Per Stig Moler, a prenosi briselski EUobzerver.
Unija želi da Savet bezbednosti donese odluku što je pre moguće, dodao je on.
Sličnu poruku u sredu je uputio i specijalni izaslanik EU za Kosovo Štefan Lene.
Na sastanku sa kosovskim zvaničnicima u Prištini on je rekao da bi unilateralno proglašenje nezavisnosti bilo "ogroman korak nazad".
"Unilateralni koraci ili svako drugo neodgovorno ponašanje na Kosovu odneli bi svu dobru volju koju ste dobili i stekli u međuvremenu.
To vam neće pomoći da prevaziđete preostale prepreke, ali će stvoriti mnogo, mnogo novih", rekao je Lene.
Za svaku odluku o statusu pokrajine "potrebna je najbolja moguća osnova, najjači mogući legitimitet, a to je rezolucija Saveta bezbednosti [UN]", dodao je on.
Kosovski predsednik Fatmir Sejdiu je međutim rekao da postoje druge opcije.
"Vidimo da se svakim danom iscrpljuju izgledi za zajedničku rezoluciju", rekao je on.
"Voleli bismo da imamo rezoluciju UN, ali ako to nije slučaj, postoje druge alternative".
"Mi smo za zajedničku rezoluciju, ali se ne slažemo da Kosovo treba da ostane talac onih koji blokiraju proces i sprečavaju rešenje statusa koje je u skladu sa voljom naroda", rekao je predsednik.
Odlaganje rešenja statusa moglo bi da naškodi regionalnoj stabilnosti, rekao je kosovski premijer Agim Čeku, upozoravajući na potencijalnu "krizu poverenja" među Albancima.
Rusija je odbacila najnoviji nacrt predloga Zapada kojim je predviđena nova runda pregovora između predstavnika Beograda i Prištine.
Ako se za 120 dana ne postigne nikakav sporazum, automatski bi stupio na snagu Ahtisarijev plan.
Moskva je više puta zapretila da će uložiti veto na svaku rezoluciju kojoj se protivi Srbija, koja želi da zadrži suverenitet nad pokrajinom.
Dok se zastoj nastavlja, EU je sve više zabrinuta da bi kosovski Albanci mogli da preuzmu stvar u sopstvene ruke.
To bi sa druge strane moglo da dovede do podela unutar bloka.
"Ako nemamo rezoluciju UN oko koje zemlje EU mogu da se okupe, mogli bi ponovo da imamo situaciju kao u [invaziji] Iraka, kada su neke zemlje otišle jednim putem, a neke drugim", rekao je u četvrtak Lars Erik Forsberg iz Direkcije za proširenje u Evropskoj komisiji.
Ono što je dodatno iskomplikovalo situaciju, glavna tužiteljka Haškog suda Karla del Ponte pozvala je ove nedelje na odlaganje rešavanja statusa Kosova.
Nezavisnost bi mogla negativno da utiče na napore za hapšenje Radovana Kradžića, Ratka Mladića i drugih optuženika za ratne zločine, rekla je ona na konferenciji za novinare održanoj u Njujorku.
"Bilo bi bolje kada odluka o Kosovu ne bi dolazila sada", rekla je del Ponte.
Kosovski lideri su ljutito reagovali.
Skender Hiseni, portparol Tima jedinstva -- u kojem se nalaze glavni kosovski politički lideri -- rekao je da je izjava del Ponteove "apsurdna ".
"Vlada Kosova smatra da je del Ponte na najgrublji način prekoračila svoj mandat glavne tužiteljke Haškog tribunala i da je njeno mešanje u pitanje statusa Kosova, posebno u vezi sa saradnjom Srbije sa Haškim tribunalom, neprihvatljivo", navodi se u saopštenju koje je objavila vlada.
Zamenik šefa UN na Kosovu Stiven Šuk pozvao je del Ponte da se usredsredi na svoj posao.
Bosna i Hercegovina bila domaćin Svetskog klupskog prvenstva u pecanju
BiH je dobila visoke ocene za organizovanje manifestacije koja je opisana kao najznačajniji sportski događaj od okončanja sukoba.
Antonio Prlenda za Southeast European Times iz Sarajeva – 22/06/07
Klub sportskih ribolovaca Jelah-Tešanj koji je predstavljao Bosnu i Hercegovinu zauzeo je četvrto mesto. [Antonio Prlenda]
Dvadeset sedmo Svetsko klupsko prvenstvo održano je na reci Krupi na jugu Bosne i Hercegovine (BiH) od 2. do 10. juna.
Tim iz Italije osvojio je prvo mesto na takmičenju.
Na takmičenju su bili zastupljeni timovi iz dvadeset pet evropskih zemalja.
Bivši svetski prvaci iz Srbije zauzeli su drugo mesto, mađarski tim bio je treći, dok je Klub sportskih ribolovaca Jelah-Tešanj koji je predstavljao BiH zauzeo četvrto mesto.
"Ponosni smo što su takmičari mogli da se nadmeću u divnoj i prijatnoj zemlji u kojoj ljudi generalno vole prirodu i sport", izjavio je član Predsedništva BiH Željko Komšić.
Sponzori takmičenja bili su Međunarodna konfederacija sportskog ribolova i Međunardna federacija za sportski ribolov u slatkim vodama.
Iako timovi tehnički nisu bili nacionalni, svaki klub koji je učestvovao predstavljao je svoju zemlju.
Takmičenje je održano na pet sekcija reke Krupe, od Karaotoka do Čapljine.
Svaki tim je imao po jednog predstavnika u svakom od sektora.
Ribolovac koji je ulovio najveću ribu u svom sektoru dobijao je po jedan poen, dok je drugoplasirani dobijao dva poena.
Ukupno gledano, pobednik je bio tim sa najmanjim brojem poena.
Italijanski tim osvojio je prvo mesto sa samo 62,5 poena i 18 kilograma ulovljene ribe.
Tim Kluba sportskih ribolovaca Jelah-Tešanj koji je predstavljao BiH došao je na takmičenje sa skromnim očekivanjima, zbog nedostataka moderne ribolovne opreme.
Smatra se da je samo oprema lidera italijanskog tima Roberta Trabukoa skuplja od opreme celog tima BiH.
Tokom prvih sedam dana takmičenja timovi su se pripremali i upoznavali sa rekom.
Stvarno takmičenje održano je u poslednja dva dana.
Prvog dana tim BiH nalazio se na desetom mestu.
Drugog dana je došlo do neočekivanog prekreta.
Uz malo sreće i poznavanja terena od strane članova tima, bosanski ribolovci uspeli su da stignu do četvrtog mesta.
Drugi timovi iz regiona ostvarili su skroman uspeh.
Rumunija je bila deveta, Slovenija jedanaesta, Crna Gora trinaesta, Hrvatska petnaesta, Bugarska šesnaesta, a Makedonija dvadeseta.
Poznato je da su reke u BiH bogate lososom, pastrmkom i šaranom.
Tokom dvodnevnog takmičenja pojedinačni ulov kretao se od 3,5 do 26 kilograma.
Englez Ričard Okonor koristio je udicu #16 i svileni najlon debljine 0,12mm da izvuče najveći ulov.
Engleski tim je u ukupnom poretku zauzeo šesto mesto.
Prema rečima Đorđa Klepića, predsednika Udruženja sportskih ribolovca BiH, Bosna i Hercegovina je dobila visoke ocene za organizaciju događaja -- koji se smatra najznačajnijim sportskim takmičenjem od okončanja sukoba u zemlji.
Novim američkim zakonom prihvata se dalje proširenje NATO-a
Albanija, Hrvatska i Makedonija nalaze se među pet zemalja koje će imati pravo na američku vojnu pomoć na osnovu novog zakona kojim se poziva na njihov "blagovremeni prijem" u NATO.
(HINA - 11/04/07; AP, UPI, DPA, Makfaks, Bela kuća, Vašington fajl, američki Stejt department - 10/04/07)
Predsednik SAD Džordž V. Buš potpisao je novi zakon kojim se vojna pomoć proširuje na zemlje koje teže članstvu u NATO-u: Albaniju, Hrvatsku, Gruziju, Makedoniju i Ukrajinu. [Geti imidžis]
Predsednik SAD Džordž V. Buš potpisao je zakon kojim se ponovo potvrđuje podrška njegove zemlje prijemu Albanije, Hrvatske, Gruzije, Makedonije i Ukrajine u NATO, navodi se u saopštenju Bele kuće objavljenom u utorak (10. aprila).
Zakonskim aktom o učvršćivanju slobode iz 2007. koji se odnosi na NATO, takođe se otvaraju vrata za proširenje nove američke vojne pomoći na tih pet zemalja tokom fiskalne 2008. godine.
Na samitu u Rigi u novembru 2006, Alijansa je jasno ukazala da zemlje koje ispune političke i vojne kriterijume za članstvo mogu očekivati da budu pozvane da se pridruže savezu 26 nacije na samitu 2008. godine.
Albanija, Hrvatska i Makedonija, koje su u maju 2003. potpisale Jadransku povelju koju su podržale SAD i koje učestvuju u Akcionom planu za članstvo u NATO-u (MAP) od 2002. godine, dale su ukupno 300 vojnika za Međunarodne bezbednosne snage za podršku u Avganistanu koje vodi Alijansa.
NATO je počeo intenzivirani dijalog o članstvu sa Ukrajinom i Gruzijom 2005. odnosno 2006. godine, ali nijednoj još uvek nije odobren MAP.
Gruzija je uputila 850 vojnika u sastav Multinacionalnih snaga u Iraku koje predvode SAD i planira da pošalje dodatnih 1.550 vojnika, dok je Ukrajina okončala svoju ulogu u operaciji u decembru 2005. godine.
"U zavisnosti od daljeg sprovođenja demokratskih, odbrambenih i ekonomskih reformi i njihove spremnosti i sposobnosti da ispune obaveze članstva u NATO-u, kao i jasnog izražavanja nacionalne namere da to učine, Kongres poziva na blagovremeni prijem Albanije, Hrvatske, Gruzije, Makedonije i Ukrajine u Severnoatlantski savez kako bi se unapredila bezbednost i stabilnost u Evropi", navodi se u Zakonskom aktu o učvršćivanju slobode iz 2007. godine vezanom za NATO.
Zakon, koji je 6. februara predstavio senator iz Indijane Ričard Lugar, istaknuti republikanac u Odboru za spoljne odnose, prihvaćen je u Senatu 16. marta, a u Predstavničkom domu 26. marta.
Na snagu je stupio nakon što ga je u ponedeljak odobrio predsednik Buš.
"Od okončanja Hladnog rata NATO se razvijao kako bi ispunio nove bezbednosne potrebe 21. veka", rekao je Lugar kada je predstavljao zakonski akt.
"Ako će NATO i dalje da bude nadmoćna bezbednosna Alijansa i da služi interesima odbrane svog članstva, on mora nastaviti da se razvija i taj razvoj mora da uključuje proširenje."
Kada je Senat usvojio zakon, Lugar je pohvalio Albaniju, Hrvatsku i Makedoniju za njihov napredak u sprovođenju mnogih demokratskih, ekonomskih i vojnih reformi koje traži NATO.
"Verujem da će konačno članstvo u NATO-u ovih pet zemalja biti uspeh za Evropu, NATO i Sjedinjene Države zbog nastavka proširenja zone mira i bezbednosti", rekao je senator.
Tri balkanske zemlje i dve bivše sovjetske republike sada će steći pravo na do 42 miliona dolara pomoći, u skladu sa Zakonskim aktom o učešću u NATO-u iz 1994, zakonom koji je napravljen da bi se olakšala podrška SAD-a članstvu u NATO-u, kao i na pomoć za bezbednost koja će biti izdvojena iz budžeta za 2008, izvestio je u utorak Vašington fajl.
Trudeći se da umanji značaj zabrinutosti Rusije u pogledu bezbednosti, zbog mogućeg prijema Gruzije i Ukrajine u NATO, američka državna sekretarka Kondoliza Rajs izjavila je da bi Moskva umesto toga trebalo da podrži nastojanja svojih suseda za prijem u članstvo.
"Mi vrlo čvrsto verujemo da će mreža snažnih demokratskih, nezavisnih država koje rastu i napreduju i koje su zato stabilne biti korisna za Rusiju, a ne štetna za Rusiju", rekla je ona u utorak grupi stranih novinara.
Srpski sud osudio pripadnike "Škorpiona" za ubistva u Srebrenici
Četvorici pripadnika paravojne formacije izrečene su zatvorske kazne u trajanju između pet i 20 godina za mučenje i ubistvo šest Muslimana u julu 1995. godine.
Rođaci žrtava kažu da nisu zadovoljni presudom.
Igor Jovanović za Southeast European Times iz Beograda – 11/04/07
Rođaci šest ubijenih Muslimana iz Srebrenice, grada na istoku Bosne, izlaze iz srpskog Specijalnog suda za ratne zločine u Beogradu u utorak, posle suđenja četvorici bivših pripadnika srpske paravojske. [Geti imidžis]
Beogradski sud za ratne zločine izrekao je u utorak (10. aprila) četvorici pripadnika srpske paravojne jedinice zatvorske kazne u trajanju od ukupno 58 godina, zbog ubistva šest Muslimana iz Srebrenice.
Peti pripadnik takozvane jedinice Škorpioni Aleksandar Vukov oslobođen je optužbi zbog nedostatka dokaza o njegovoj umešanosti u ubistva, koja su se odigrala u blizini sela Trnovo u Bosni i Hercegovini (BiH).
Optuženi su sami napravili video snimak pogubljenja u julu 1995. godine, koji je korišćen na sudu kao dokaz.
Na snimku se vidi kako izvode iz kamiona šest zarobljenika, od kojih su trojica bili maloletni.
Snimak se završava ubistvom jednog po jednog mučenog zarobljenika od strane pripadnika Škorpiona, koji su im pucali u leđa.
Srpski tužioci utvrdili su da su žrtve Admir Alispahić, Safet Fejzić, Sidik Salkić, Smajl Ibrahimovic, Juso Delić i Dino Salihović.
Snimak je prvi put prikazan na suđenju bivšem jugoslovenskom predsedniku Slobodanu Miloševiću u Haškom tribunalu za ratne zločine u junu 2005. godine.
Samo nekoliko dana kasnije srpska policija je uhapsila pet pripadnika Škorpiona.
Karla del Ponte, glavni tužilac tribunala, često je kritikovala Beograd, ali ovom prilikom je pohvalila srpske vlasti ukazavši da su izvele briljantnu operaciju.
Suđenje u Beogradu počelo je krajem 2005. godine.
Portparol srpskog tužilaštva za ratne zločine Bruno Vekarić opisao je to kao veoma važan postupak koji će "jasno distancirati srpsko društvo i pravosuđe od zločina počinjenih u Srebrenici 1995".
Jedini koji se izjasnio krivim je Pero Petrašević, koji je u utorak osuđen na 13-godišnju kaznu zatvora.
Drugi optuženici su tvrdili da snimak ubistva nije originalan i tražili su da se ukloni sa liste dokaza.
Slobodan Medić i Branislav Medić dobili su maksimalnu zatvorsku kaznu u trajanju od 20 godina. Aleksandar Medić, koji je optužen za pomaganje u zločinu, osuđen je na pet godina.
Drugi pripadnik Škorpiona koji se vidi na snimku, Slobodan Davidović, nalazi se u zatvoru u Hrvatskoj, gde je bio uhapšen.
Objašnjavajući presudu, sudija Gordana Božilović-Petrović rekla je da je dokazano da je komandant jedinice Slobodan Medić naredio drugima da počine ratni zločin nad civilima.
Medić je takođe naredio snimanje pogubljenja za "uspomenu", rekla je sudija.
Nakon što je presuda saopštena, tužilac za ratne zločine Vladimir Vukčević izjavio je da je samo "delimično" zadovoljan, dodajući da će se žaliti Vrhovnom sudu Srbije.
"Nije lako doći do presude za takav ratni zločin", izjavio je Vukčević novinarima.
On je istovremeno pohvalio "efikasnost procesa".
Predstavnik porodica žrtava Nataša Kandić rekla je da presuda "nije donela pravdu žrtvama".
Tokom suđenja Kandićeva je tvrdila da su Škorpioni bili pod nadležnošću srpske policije, dok je sud zaključio da je ta jedinica većinom operisala kao deo takozvane vojske hrvatskih Srba.
Ostalo je nejasno kako je došlo do toga da Škorpioni drže u zarobljeništvu šest Bošnjaka, rekla je Kandićeva.
Članovi porodica žrtava bili su zaprepašćeni zato što su neki optuženici dobili kratke zatvorske kazne, ili, u slučaju Vukova, nikakvu kaznu.
"Oni su ubili decu, pa je opet jedan od njih oslobođen, a jedan osuđen na pet godina zatvora.
Gde još u svetu možete da vidite tako nešto?
Nisam zadovoljna i nikada neću biti", rekla je Nura Alispahić, majka jedne žrtve.
Safeta Muhić, sestra žrtve Safeta Fejzića, opisala je presudu kao "ogromnu sramotu za sud i za državu (Srbiju)".
Predmet će sada biti iznet pred Vrhovni sud koji može da potvrdi presudu, izmeni je ili naloži novo suđenje.
BiH i Hrvatska teže sporazumu oko predloženog mosta
Hrvatska želi da poveže jedno poluostrvo sa kopnom, dok BiH brine da će projekat blokirati morski saobraćaj i naneti ekonomsku štetu njenoj luci Neum.
Nataša Radić za Southeast European Times iz Zagreba -- 11/04/07
Dve primorske oblasti u Hrvatskog odvaja bosanska teritorija. [Geti imidžis]
Hrvatska vlada je potvrdila planove za izgradnju mosta koji povezuje poluostrvo Pelješac sa kopnom.
Dve oblasti, obe deo Hrvatske, deli mali obalski pojas koji pripada Bosni i Hercegovini (BiH).
Mada se Sarajevo prvobitno protivilo planu, sada je postignut sporazum o ključnoj tački spoticanja, čime je sprečen potencijalno ozbiljan spor između tih bivših jugoslovenskih republika.
"Vlada Hrvatske prosledila je vlastima BiH prihvatljiv predlog za izgradnju mosta od Pelješca do kopna", izjavio je ministar saobraćaja i komunikacija BiH Božo Ljubičić.
Zvaničnici u BiH brinuli su da će se mostom -- za koji je prvobitno planirano da bude visok samo 35 metara -- blokirati izlaz njihove zemlje na Jadran, remećenjem pristupa luci Neum i onemogućavanjem morskog saobraćaja.
Dimenzije mosta kasnije su promenjene.
Pored toga, Hrvatska kaže da će ponuditi BiH status "najprivilegovanije države" u luci Ploče, koja se nalazi dalje na severu Jadranske obale.
"Kompanije iz BiH su najbolji klijenti te hrvatske luke", istakao je premijer Ivo Sanader.
On je rekao da hrvatska strana razume zabrinutosti BiH Ii da čini sve što može da im izađe u susret.
"Mi uvažavamo našeg prijatelja i suseda Bosnu i Hercegovinu, ali mi takođe moramo da poštujemo pravo Hrvatske da poveže mostom svoje dve teritorije", rekao je premijer.
Međutim, čak i ako se morski saobraćaj zaštiti, most će imati druge ekonomske posledice po Neum.
Primorski put trenutno prolazi kroz pojas bosanske teritorije dužine 35 kilometara i mnogi turisti tamo zastaju da jedu ili kupuju.
To će se promeniti jednom kada projekat bude završen.
Sa druge strane, sadašnji put je često zakrčen u letnjim mesecima, a granični prelaz predstavlja nepriliku mnogim putnicima.
Pelješački most biće najveći na zapadnom Balkanu.
Po sadašnjim planovima biće dug 2.300 metara, širok 150 metara i visok 55 metara.
Troškovi izgradnje iznosiće preko 220 miliona evra, a očekuje se da će radovi trajati četiri godine.
Još uvek se ne zna kada će most postati deo produžetka autoputa A1, koji trenutno povezuje Zagreb sa Splitom.
Trgovina ljudima ostaje problem u Srbiji
Prema nekim izvorima, trgovina ljudima postala je dominantna kriminalna aktivnost u jugoistočnoj Evropi.
Mada su u toku nastojanja za borbu protiv ovog problema, još dosta toga ostaje da se uradi.
Davor Konjikušić za Southeast European Times iz Beograda - 24/11/03
Trgovina ljudima postala je dominantna kriminalna aktivnost u jugoistočnoj Evropi, izjavio je Dušan Joltas, zamenik šefa srpske pogranične policije, na okruglom stolu koji je organizovao Institut za izveštavanje o ratu i miru (IWPR).
Joltas je rekao da je Ministarstvo unutrašnjih poslova Srbije uspostavilo 33 odeljenja za borbu protiv tog problema.
Rasprava o trgovini ljudima na Balkanu održana je u beogradskom Medija centru.
Prema rečima predstavnika beogradske nevladine organizacije Astra, koja pruža pomoć žrtvama, broj žena i dece u regionu kojima se trgovalo i koji su bili eksploatisani, kreće se od 400.000 do sedam miliona.
Joltas je rekao da je njegovo ministarstvo ostvarilo značajne rezultate u nekoliko velikih operacija.
Više pripadnika policije uhapšeno je zbog umešanosti u trgovinu ljudima.
U okviru operacije «Miraz» u septembru 2002. godine, presečeni su višestruki kanali trgovine na potezu od Beograda do Crne Gore, a potom i oni koji su vodili do Italije.
Tokom vanrednog stanja koje je usledilo posle ubistva premijera Zorana Đinđića u martu, 30 osoba je uhapšeno u vezi sa ovom vrstom kriminala.
Sandra Sljepčević, predstavnik Međunarodne organizacije za migracije (MOM), izjavila je da je od leta 2001. do aprila 2003. godine njena organizacija pomogla 127 ljudi u Srbiji i Crnoj koji su bili žrtve trgovine ljudima.
Najveći broj žrtava bio je iz Rumunije, a iz Srbije i Crne Gore 11 odsto.
Više od 51 procenta osoba koje su zatražile pomoć od MOM-a su žrtve seksualne eksploatacije, rekla je Sljepčevićeva.
Oko 48 odsto žrtava je starosne dobi između 18 i 24 godine.
Predstavnik Saveta za sprečavanje nasilja u porodici, Vesna Stanojević, rekla je da su u Srbiji i Crnoj Gori prošle godine počela da se uspostavljaju skloništa za brigu o žrtvama.
U okviru novog programa za borbu protiv trgovine ljudima formirani su timovi koji uključuju predstavnike Vlade Srbije, nevladinih organizacija, MOM-a i OEBS-a.
Prema izveštajima Međunarodne helsinške federacije za ljudska prava ovaj problem je bio potpuno zapostavljen u Srbiji u vreme vladavine režima Slobodana Miloševića, kako od strane sudova, tako i od strane policije.
Iako je kaznenim zakonom predviđena zatvorska kazna u trajanju od šest meseci do deset godina za krivična dela koja uključuju transport porobljenih lica, tužioci praktično nikada nisu primenjivali ovaj zakon.
Nakon zbacivanja režima u decembru 2000, Beograd je potpisao Međunarodnu konvenciju o borbi protiv transnacionalnog i organizovanog kriminala.
Uprkos tome, Srbija i Crna Gora je ipak postala međunarodno raskršće za trgovce i glavni snabdevač zemalja u regionu.
Prema zvaničnim izvorima bliskim organizacijama za borbu protiv trgovine ljudima, u beogradskim predgrađima nalaze se najmanje tri trgovca ljudima koji u privatnim zatvorima drže do 15 žena za preprodaju.
Kultura i sport: Ismailj Kadare dobio nagradu za pesništvo
Italija nagradila albanskog pisca Ismailja Kadarea.
U vestima iz kulture i sporta još: turski teniser Marsel Ilhan ušao u prvih 100 na ATP listi, a rumunska ženska rukometna reprezentacija osvojila GF Svetski kup.
Albanski pisac Ismailj Kadare. [Reuters]
Albanski pisac Ismailj Kadare osvojio je nagradu za pesništvo Lirići Pea u Italiji u nedelju (26. septembra). Kadare dobio 57. izdanje te nagrade zbog doprinosa pesništvu i slobodi u izolovanoj zemlji.
Restauracija srednjovekovnog dvorca Maglić, pored Kraljeva u Srbiji počeće idućeg godine.
Većinu sredstava izdvojiće italijansko ministarstvo spoljnih poslova.
Renoviranje košta 152 hiljade evra.
Romunska ženska rukometna reprezentacija osvojila je GF Svetski kup u subotu (25. septembra), pobedivši Norvešku u finalu.
Rumunke su i prošle godine osvojile GF Svetski kup.
Holivudska glumica Anđelina Žoli izabrala je bosansku koleginicu Žanu Marjanović da glumi u njenom rediteljskom prvencu.
Film je ljubavna priča smeštena u Bosnu i Hercegovinu za vreme rata 1992-1995.
Snimanje će biti u Budimpešti i u Sarajevu.
Film Srđana Karanovića "Besa" izabran je da predstavlja Srbiju u trci za Oskara 2011. za najbolji film na stranom jeziku, saopštila je Srpska akademija za filmsku umetnost i nauku u petak (24. septembra).
Američka ambasada u Skoplju pomoćiće restauraciju i konzervaciju freske u crkvi iz 4. veka u Strobi.
Makedonska ministarka kulture Minister Elizabeta Kančeska-Milevska i američki ambasador Filip Riker potpisali su ugovor o bespovratnoj pomoći vredan 53 hiljade evra u ponedeljak (27. septembra).
Riker je rekao da će se konzervacija Svete Bogorodice Pervilepte u Ohridu, turske banje u Tetovu i Daut Pašinog amama u Skoplju takođe finansirati od američke bespovratne pomoći.
Turski teniser Marsel Ilhan ušao je u prvih 100 na ATP listi u nedelju (26. septembra) i tako postao prvi igrač u istoriji svoje zemlje kome je to pošlo za rukom.
Ilhan je preskočio šest mesta sa 96. pozicije pošto je pobedio Indijca Somdeva Devarmana na Turk Telekomovom turniru za muškarca 2010.
Istanbul će biti domaćin prvog izdanja međunarodnog festivala klasične muzike od 16. do 20. oktobra u okviru proslave titule Evropske prestonice kulture za 2010.
Prvo izdanje Istanbulskog festivala klasične muzike biće održano pod sloganom "Pređite" i okupiće ansamble klasične muzike iz Evrope i Sjedinjenih Država.
(Razni izvori -- 22/09/10-29/09/10)
Nauka i tehnologija: Bugarska među elitom u istraživanju vakcine protiv AIDS-a
Bugarska vakcina protiv AIDS-a biće testirana u Kamerunu ove jeseni.
Takođe u pregledu vesti iz nauke i tehnologije: srpski naučnik dobitnik Nagrade za izuzetan pronalazački rad, doktori u BiH uspešno izveli svoju prvu multiorgansku transplantaciju, Gugl proširuje svoje aktivnosti u Turskoj.
Laboratorijski radnik radi HIV test u bolnici Sveta Ana u gradu Varni.
Bugarski i italijanski istraživači razvili su vakcinu protiv AIDS-a baziranu na bugarskoj vakcini koja se daje novorođenčadima protiv tuberkuloze. [Geti Imidžis]
Zajednički napori bugarskih i italijanskih naučnika doveli su do nove vakcine protiv HIV-a.
Ove jeseni vakcina treba da bude testirana u Kamerunu i -- ako rezultati budu pozitivni -- koristiće se za vakcinaciju afričke dece.
BulBio-Nacionalni centar za infektivne bolesti, partner u tom naučnom projektu, takođe je dobio dozvolu od Svetske zdravstvene organizacije (SZO) za snabdevanje vakcinama protiv difterije, tetanusa i toksoid tetanusom za UNICEF-ov program vakcinacije.
UNICEF takođe već 15 godina koristi bugarske vakcine protiv tuberkuloze.
Srpski naučnik Vesna Mirković i njen kolega iz kompanije Ševron Tehnolodži Venčrs Vilijam Spenser Vit dobitnici su ovogodišnje Nagrade za izuzetan pronalazački rad koju dodeljuje Hjustonsko pravno udruženje za intelektualnu svojinu.
Njih dvoje su nagrađeni za svoj rad na unapređivanju i komercijalizaciji praktične primene hidrogena.
Doktori u Bosni i Hercegovini saopštili su da su po prvi put u toj zemlji uspešno obavili transplantaciju jetre i bubrega klinički mrtve osobe.
Tim za transplantaciju imao je 50 članova, uključujući kolege iz Hrvatske.
UNDP je prošle nedelje saopštio da će Kosovo postati član regionalne organizacije Informativna mreža lokalnih vlada (LOGIN).
Lokalni zvaničnici će tako dobiti internet pristup dalekosežnoj mreži dokumenta vlada centralne i istočne Evrope, u zamenu za najmanje 250 dokumenata vezanih za lokalnu upravu na Kosovu koji će biti uvršteni u bazu podataka LOGIN-a.
Odeljenje Gugla za tržišta u razvoju otvorilo je kancelariju u Turskoj da bi se olakšao pristup lokalnim proizvodima i uslugama kompanije.
Sa 16,5 miliona korisnika interneta Turska je imala jednu od najvećih stopa prodora interneta u svetu u poslednje tri godine, izjavio je direktor Gugla Denis Vudsajd.
U makedonskoj opštini Kočani priprema se pilot projekat za upotrebu obnovljivih energetskih izvora -- solarnih generatora i generatora na vetar.
Neophodnu opremu za projekat vredan 35.000 evra isporučuje Ukrajina.
(Razni izvori – 26/06/06 – 03/07/06)
U bivšim kriznim područjima u Makedoniji obnovljeno više od pet hiljada kuća
Za obnavljanje kuća u Makedoniji do sada je potrošeno više od trideset miliona evra. Najdarezljiviji donatori bili su Holandija, Evropska komisija i Nemačka.
Marija Lazarova za Southeast European Times iz Skoplja - 10/12/03
Od završetka oružanih sukoba u Makedoniji 2001. godine, popravljeno je i obnovljeno više od pet hiljada od ukupno šest hiljada i šest stotina kuća.
"Proces obnove sproveden je u dve faze.
U prvoj fazi, kojom je koordinirao UNHCR, obnovljene su kuće svrstane u prvu i drugu kategoriju ostećenosti -- ili zgrade sa malim oštećenjima", rekao je ministar bez portfelja Vlado Popovski.
"Evropska komisija koordinira drugom fazom preko Međunarodne grupe za upravljanje (IMG)". Oko hiljadu i pet stotina objekata u trećoj i četvrtoj kategoriji ostećenosti ostavljeno je za drugu fazu.
Prema rečima Popovskog, za dve faze bilo je potrebno 33 miliona evra.
Sredstva su obezbeđena na donatorskoj konferenciji u Briselu u martu 2002. godine.
Veći deo sredstava, trideset miliona evra, već je potrošeno.
Preostalih tri miliona biće iskorišćeno za obnovu najteže oštećenih kuća.
Jorgen Engel, šef kancelarije IMG u Skoplju objavio je detaljan izveštaj o tome šta je do sada urađeno.
On je rekao da je oštećenih kuća, prema prvim procenama, bilo 6.643.
Od toga, 3.547 kuća svrstano je u prvu kategoriju, 1.513 u drugu i 717 u treću.
U četvrtoj kategoriji našlo se 848 kuća.
Svi ti objekti nalaze se na bivšim kriznim područjima u oblastima Kumanova, Tetova i Skoplja.
Među najteže oštećenim kućama, 1.087 je završeno a još 112 će biti potpuno obnovljeno do kraja godine; 197 kuća biće obnovljeno do proleća 2004. godine. Preostalo je 169 objekata koji su u kategoriji kuća koje se ne mogu obnoviti zbog visokog stepena oštećenja.
Prosečan trošak obnove za jednu kuću je 1.999 evra za one u prvoj kategoriji, 4.500 evra za kuće u drugoj kategoriji; 7.800 evra za treću i 15.000 evra za četvrtu kategoriju.
Popovski je najavio da će buduće aktivnosti vlade u bivšim kriznim područjima imati za cilj ekonomski oporavak.
Te aktivnosti obuhvataće obnovu imanja i stočnog fonda, kao i podsticanje uzgajanja domaćih životinja i živine.
Takođe će biti obnavljane sume i obezbeđene poljoprivredne mašine pod povoljnim uslovima.
Biće ulagani i napori da se obnove ulične svetiljke, vodosnadbevanje i oštećene škole i zdravstvene ustanove.
Popovski je najavio projekat izgradnje policijskih stanica u selima Matejče i Aračinovo.
Neophodna sredstva pokloniće vlade Holandije, Mađarske i Švajcarske.
Albanska pevačica se nada da će na Evroviziji biti među prvih deset
Moderna ritam i bluz pesma pobedila je na godišnjem albanskom "nacionalnom festivalu" i povećala nade za dobar plasman u Oslu.
Manjola Hala za Southeast European Times iz Tirane -- 01/04/10
Desetogodišnja karijera Julijane Paše učinila ju je jednom od najpopularnijih albanskih pevačica. [Evrovizija]
Pesma "Sve je vezano za tebe", koju je izvela Julijana Paša, pobedila je na 48. godišnjem albanskom nacionalnom muzičkom takmičenju -- poznatijem kao nacionalni festival -- i predstavljaće Albaniju na takmičenju za Pesmu Evrovizije ove godine u Oslu.
Paša je zauzela prvo mesto sa 133 poena, 13 više od Anjeze Šahini koja je izvela pesmu "U ogledalu".
"Sve je vezano za tebe" je ljubavna pesma izvedena uz vrlo energičnu muziku.
Paša opisuje intenzitet pesme kao "davanje smisla vašem svetu i nešto što nikada nećete napustiti, zato što ne možete da živite bez toga".
Paša, čija karijera traje već deset godina, dobro je poznata albanskoj šou- biznis industriji, a gradila je svoju reputaciju živim izvođenjima soul i pop pesama.
Ovog puta poverenje je ukazala kompozitoru Arditu Gjebrei, koji je za nju napravio plesnu R&B kompoziciju.
Rezultat je bilo prvo mesto.
Video spot su napravili poznati albanski producent Pali Kuke i njegov sin Ergin.
Sledeća stanica za Pašu je Oslo.
"Pobedila sam na nacionalnom festivalu, iako to nisam očekivala ... i očekujem da nas moj nastup na Evroviziji dovede bar među prvih deset pesama u finalu", rekla je ona.
Obožavaoci dele njen san i kao dokaz navode upečatljiv živi nastup i snažan glas u kompoziciji "Sve je vezano za tebe".
Ljubitelj Evrovizije koji se predstavio kao Fabijan rekao je SETimesu da je pesma "tipična za evrovizijsko takmičenje i jako mi je žao što ne čujem nijedan ton albanske muzike u njoj.
Ipak, zvuči snažno, što daje nadu u pogledu našeg dobrog plasmana u finalu".
Paša smatra da je prilično politička priroda procesa glasanja prepreka za viši plasman na takmičenju za Pesmu Evrovizije.
Ona i ostali veruju da se glasanje telefonom od strane publike odvija uglavnom po nacionalnoj liniji.
Da bi se to ublažilo, Referentna grupa EBU takmičenja za Pesmu Evrovizije odlučila je prošle godine da uvede odluku žirija u finalno glasanje.
Najbolje mesto za Albaniju do sada na ovom popularnom takmičenju osvojila je 2005. godine Anjeza Šahini sa pesmom "Tvoja slika".
"Sve je vezano za tebe" ispunjava sve standarde evrovizijskih parametara, kojima je predviđeno da pesma traje tri minuta, bez pauza ili pratećih vokala.
Na bini neće biti koreografije, nego samo pevačica i violinista.
Paša će izvesti "Sve je vezano za tebe" 25. maja na prvoj polufinalnoj večeri Evrovizije.
Ostale zemlje koje će nastupiti te večeri su Belorusija, Belgija, Bosna i Hercegovina, Estonija, Finska, Makedonija, Grčka, Island, Letonija, Malta, Moldavija, Poljska, Portugal, Rusija, Srbija i Slovačka.
Diplomatski dnevnik: Šefica grčke diplomatije Bakojanis razgovarala sa zvaničnicima u Ankari
Tokom zvanične posete Ankari grčka ministarska inostranih poslova razgovarala je o kandidaturi Turske za prijem u EU, situaciji na Kipru i trgovinskoj i energetskoj saradnji.
Takođe ove nedelje: Makedonija se trudi da prikupi podršku za svoju kandidaturu za prijem u NATO.
Grčka ministarka inostranih poslova Dora Bakojanis sastala se sa turskim liderima i prisustvovala konferenciji o doprinosu žena lokalnoj vladi. [Geti imidžis]
Grčka podržava kandidaturu Turske za prijem u EU, izjavila je u subotu (8. marta) grčka ministarka inostranih poslova Dora Bakojanis, nakon sastanaka sa turskim zvaničnicima u Ankari.
Bakojanis je tokom posete vodila razgovore sa kolegom Alijem Babadžanom, premijerom Redžepom Tajipom Erdoganom i predsednikom Abdulahom Gulom.
Među glavnim temama bili su pitanje Kipra, bilateralna trgovina i energetska saradnja.
Bakojanis je takođe prisustvovala konferenciji o doprinosu žena lokalnoj vladi koju je organizovala vladajuća Partija pravde i razvoja povodom Međunarodnog dana žena.
Makedonski predsednik Branko Crvenkovski doputovao je u utorak (11. marta) u dvodnevnu zvaničnu posetu Slovačkoj.
On će se sastati sa kolegom Ivanom Gasparovičem, kao i sa premijerom Robertom Ficom i potpredsednicom parlamenta Anom Belousovovom.
Tokom posete biće potpisan bilateralni sporazum o međunarodnom transportu ljudi i robe.
Makedonski ministar inostranih poslova Antonio Milošoski počeo je u ponedeljak (10. marta) dvodnevnu posetu Holandiji, na poziv kolege Maksima Verhagena.
Milošoski će se, kako je planirano, sastati sa predstavnicima holandskog Instituta za višestranačke demokratije i obratiti spoljnopolitičkom odboru parlamenta.
Očekuje se da će razgovori biti fokusirani na bilateralne odnose, situaciju na Balkanu i nade Makedonije u pogledu dobijanja poziva za članstvo u NATO-u na aprilskom samitu Alijanse u Bukureštu.
Bugarska pokušava da razvije odnose sa susedima na osnovu evropskih principa i kriterijuma, izjavio je u nedelju (9. marta) predsednik parlamenta Georgi Pirinski.
On je to rekao tokom trodnevne posete Makedoniji, gde se sastao sa najvišim zvaničnicima.
Francuska je u sredu (5. marta) obećala da će ubrzati proces pridruživanja Hrvatske EU.
Ministar inostranih poslova Bernar Kušner dao je obećanje tokom sastanka u Parizu sa hrvatskim kolegom Gordanom Jandrokovićem.
On je takođe pozvao Hrvatsku da pojača svoje napore, posebno u smislu pravosudne reforme i borbe protiv korupcije, ukazujući da je Zagreb do sada otvorio samo 14 od 33 poglavlja acquisa.
Albanski premijer Sali Beriša izjavio je u četvrtak (6. marta) da će zagovarati značaj pružanja podrške Kosovu i njegovog priznavanja kao nezavisne države na predstojećem dvodnevnom samitu Organizacije islamske konferencije.
Samit počinje u četvrtak u Dakaru, u Senegalu.
Bugarski predsednik Georgi Prvanov i njegov makedonski kolega Branko Crvenkovski sastali su se u sredu (5. marta) u Sofiji.
Prvanov je rekao da je njegova zemlja prva priznala Makedoniju pod njenim konstitutivnim imenom i da Bugarska podržava težnje tri zemlje Jadranske povelje -- Albanije, Hrvatske i Makedonije -- za članstvo u NATO-u.
Mađarski premijer Ferenc Đurčanj sastao se u utorak (4. marta) u Budimpešti sa albanskim kolegom Salijem Berišom.
Đurčanj je pohvalio nivo diplomatskih odnosa između dve zemlje i rekao da Mađarska podržava kandidaturu Albanije za prijem u NATO.
Dvojica premijera potpisali su sporazum o saradnji u obrazovanju, nauci i kulturi.
(Razni izvori – 04/03/08-11/03/08)
Nauka i tehnologija: Beograd domaćin konferencije Životna sredina za Evropu
Ministri za zaštitu životne sredine iz više desetina zemalja okupili su se u srpskoj prestonici da razgovaraju o zaštiti evropskog biodiverziteta.
Takođe ove nedelje: grčki naučnici upozoravaju da pepeo od letnjih požara predstavlja konstantan zdravstveni rizik.
[Životna sredina za Evropu]
Zaštita biodiverziteta u Evropi bila je u centru pažnje konferencije koja je okupila 44 ministara za zaštitu životne sredine zemalja članica Ekonomske komisije UN za Evropu.
Konferenciji koja je održana u Beogradu od srede (10. oktobar) do petka, takođe su prisustvovali predstavnici međunarodnih organizacija i navladinih organizacija.
Tokom konferencije Savet Evrope je predstavio izveštaj o napretku programa Panevropske ekološke mreže.
Trodnevni međunarodni simpozijum o uspostavljanju dijagnoze i lečenju osteoporoze počeo je u četvrtak (11. oktobar) u Nišu, u Srbiji.
Simpozijum je organizovalo Ministarstvo zdravlja Srbije u saradnji sa Međunarodnom fondacijom za osteoporozu.
Makedonski premijer Nikola Gruevski predstavio je novu vladinu inicijativu za pružanje pomoći studentima na završnoj godini fakulteta u kupovini novog kompjutera.
Na osnovu projekta svakom studentu biće dato 200 evra za kupovinu novog kompjutera do 15. decembra.
Albanska vlada pokrenula je pilot projekat za prebacivanje javnih nabavki na internet.
Cilj je da se smanje troškovi i suzbije korupcija.
Projekat podržavaju UN u okviru svojih Milenijumskih ciljeva razvoja.
Grčko ostrvo Rodos bilo je od srede (10. oktobar) do nedelje domaćin petog godišnjeg Dijaloga između civilizacija.
Forum predstavlja platformu za razgovore o kulturi, civilizaciji, ulozi religije i zakona i drugim pitanjima.
Grčki naučnici upozoravaju da pepeo od letnjih devastirajućih požara može da prouzrokuje ozbiljne zdravstvene probleme.
Istraživači su utvrdili visoku koncentraciju olova, arsenika i bakra u oblastima koje su bile pogođene katastrofom.
Poznato je da dugotrajno izlaganje tim elementima uzrokuje promene DNK i probleme sa nervnim sistemom.
(Razni izvori - 08/10/07-15/10/07)
Poslovne vesti: Makedonija dobila trećeg operatera mobilne telefonije
VIP Operator pokrenuo usluge u Makedoniji.
Takođe u pregledu poslovnih vesti ove nedelje: počela izgradnja gasovoda koji povezuje Bosiljevo i Split u Hrvatskoj, a u Turskoj poništen tender za 3G licence.
Predstavnici Mobilkom Austrije i VIP Operatora drže konferenciju za novinare u sredu (19. septembar) u Skoplju, povodom pokretanja usluga u Makedoniji. [Tomislav Georgijev]
Treći operater mobilne telefonije u Makedoniji -- podružnica grupacije Mobilkom Austrija, VIP Operator -- počeo je sa radom u sredu (19. septembar).
Tarife ovog operatera niže su za 51 odsto od prosečnih cena u zemlji.
Cena korišćenja mobilnog telefona u Makedoniji jedna je od najnižih u Evropi, dok su cene poziva među najvišim.
Pet čeških proizvođača obnovljive energije, članova Udruženja zajednice obnovljive energije (CREA), održalo je u utorak (18. septembar) u Tirani prezentaciju svojih usluga.
Kompanije kažu da Albanija ima odlične vodene resurse i pruža stranim investitorima mnoge mogućnosti da razvijaju te resurse i pomognu zemlji u prevazilaženju hroničnih energetskih kriza.
Stopa rasta bugarskog BDP-a ubrzala se sa 6,2 odsto na godišnjem nivou u prvom kvartalu 2007. godine i 6,4 odsto u drugom kvartalu 2006. godine na 6,6 procenata u drugom kvartalu 2007. godine, pokazuju zvanični podaci Nacionalnog statističkog instituta objavljeni ove nedelje.
BDP zemlje u poslednjem kvartalu dostigao je 12,51 milijardi evra.
Hrvatski operater sistema prenosa gasa Plinakro saopštio je u nedelju (16. septembar) da počinje izgradnju značajnog gasovoda koji povezuje Bosiljevo i Split.
Očekuje se da će taj projekat, vredan 180 miliona evra, biti završen 2010. godine.
Narodna banka Grčke, kako se izveštava, planira da otvori još deset filijala u Egiptu, tako da će ukupan broj iznositi 11.
Katimerini je u četvrtak (20. septembar) izvestio da banka takođe razmišlja o kupovini Kairske banke koja ima 230 filijala i 6,3 odsto udela na tržistu zemlje.
Crnogorska vlada otplatila je pre vremena svoj dug Međunarodnoj banci za obnovu i razvoj (IBRD) u iznosu 19 miliona evra, izjavila je portparolka ministarstva finansija Ana Miljanić.
Razlog toga je povoljna implementacija budžeta.
Tender za 3G licence u Turskoj poništen je od strane Telekomunikacionog odbora, izvestio je u četvrtak (20. septembar) Zaman.
Jednoglasna odluka doneta je zbog činjenice da za tender nisu bili određeni specifični uslovi.
Kompanija Turkcel, koja je bila jedini ponuđač, pobedila je ponudivši 321 milion evra.
Železnička kompanija Republike Srpske (RS) Željeznice Republike Srpske investiraće 62 miliona evra u rehabilitaciju infrastrukture i železničke mreže.
Kompanija takođe planira da kupi nove lokomotive i vagone, izjavio je ministar saobraćaja RS Nedeljko Čubrilović.
On je rekao da će kompanija pokušati da pozajmi neophodna sredstva.
Italijanska kompanija LegaKoop saopštila je da planira da investira u skijaško odmaralište Brezovica na jugozapadu Kosova.
Tender za skijaško odmaralište treba uskoro da bude raspisan; očekuje se da će Kosovska poverilačka agencija privatizovati odmaralište pre zime.
Brezovica se nalazi na visini od 900 do 2.500 metara i ima 14 skijaških staza.
(Razni izvori 14/09/07-21/09/07)
Makedonski predsednik Ivanov obratio se Atlantskom savetu u Vašingtonu
VAŠINGTON, Sjedinjene Države -- Buduće članstvo u NATO-u ujedinjuje makedonsko društvo, bez obzira na etničke, verske i političke razlike, rekao je makedonski predsednik Đorđe Ivanov predstavnicima Atlantskog saveta u utorak (1. februara) u Vašingtonu.
On je takođe izrazio nadu da će Sarajevo uskoro dobiti poziv da se pridruži paktu i rekao da je članstvo glavni prioritet Makedonije.
Ivanov predvodi makedonsku delegaciju koja se sastaje sa članovima Kongresa, kao i sa zamenikom pomoćnika državnog sekretara Tomasom Kantrimenom. (MIA, Inpres – 1.2.2011)
Makedonija preduzima akciju za žitelje sela
Žitelji sela u zabačenoj pograničnoj oblasti zapretili su građanskom neposlušnošću ako im uslovi života ne budu poboljšani.
Makedonska vlada sada radi na tome da im pomogne.
Valentin Nešovski za Southeast European Times iz Skoplja -- 01/05/03
Makedonska vlada je najavila da planira da reaguje, suočena sa pretnjama građanskom neposlušnošću od strane oko 50 porodica iz Tanusevca, Maline Male i Bresta.
One su nezadovoljne životnim uslovima u ovoj teško dostupnoj oblasti, koja se nalazi na nadmorskoj visini od 1.300 metara, na vrhu Skopske Crne Gore, 40 km od Skoplja.
Vlada je obećala da će izgraditi kliniku, otvoriti privremeni prelaz na granici sa Kosovom i uspostaviti kancelariju za pružanje usluga žiteljima sela ove oblasti.
Vlada će takođe izdati lične karte i uverenja o državljanstvu.
Seljani kažu da nemaju odgovarajući put do Skoplja, kliniku ili struju već skoro dve godine.
Oni takođe protestuju zbog vojnika Makedonske Armije (ARM) na graničnom punktu, koji traže da stanovnici te oblasti pokažu svoja dokumenta -- dokumenta koja nemaju -- tokom rutinskih kontrola.
Oko 248 dece iz ovih sela je rođeno u Makedoniji, ali nemaju dokaz o državljanstvu, dok 162 ljudi nema ni državljanstvo ni lične karte, rekli su seljani.
Makedonske vlasti su brzo reagovale.
Na sastanku predstavnika sela i zvaničnika iz ministarstava unutrašnjih poslova, odbrane i spoljnih poslova, dogovoreno je da u periodu dok se gradi klinika na graničnom punktu na dužnosti bude ambulantni doktor koji će odgovarati na pozive pacijenata 24 sata dnevno.
Predstavnici vlade su obećali da će odmah otvoriti kancelariju za izdavanje ličnih dokumenata.
Ministar odbrane je preko svog portparola pozvao seljane koji su završili vojni rok da se pridruže ARM kao profesionalni vojnici.
Žitelji sela su povukli svoje pretnje.
Vlada je takođe ubrzala proceduru otvaranja privremenog graničnog prelaza u blizini Tanusevca, sela koje se nalazi kod granice sa Kosovom.
Poslanik Narodne demokratske partije Dzezir Sakiri rekao je da su stanovnici tri pogranična sela prihvatili objašnjenje vlade da je procedura složena.
Takođe postoji zabrinutost u vezi sa nerešenim statusom Kosova.
Prema međunarodnim propisima Makedonija bi trebalo da postigne sporazum sa Srbijom i Crnom Gorom oko kontrolnog punkta.
Međutim, od okončanja sukoba na Kosovu granicu kontroliše UNMIK, a ne Beograd.
Prema makedonskom Ministarstvu inostranih poslova Beograd bi trebalo da postigne dogovor sa UNMIK-om o otvaranju privremenih graničnih prelaza.
Delegacije iz Srbije i Crne Gore i Makedonije sastale su se 28. marta u Skoplju i složile da otvore četiri nova granična prelaza, uključujući jedan u Tanusevcu.
Međutim, na Beogradu je ostalo da kontaktira UNMIK i ostvari efikasnu saradnju.
Ministarstvo inostranih poslova ukazuje da će Skoplje verovatno stupiti u kontakt sa UNMIK-om radi razgovora o otvaranju prelaza, ako Beograd i UNMIK uskoro ne razreše to pitanje.
Optuženik MKSJ-a Milan Lukić uhapšen u Argentini
Bosanski Srbin Milan Lukić, koji se traži zbog brutalnog ubistva oko 150 civila, uhapšen je u Argentini.
On nije želeo da osporava svoju ekstradiciju u Hag.
Igor Jovanović za Southeast European Times iz Beograda – 10/08/05
Milan Lukić (u sredini) stiže u utorak (9. avgusta) na sud u Buenos Ajresu, gde ga je ispitivao federalni sudija. [AFP]
Milan Lukić, protiv koga je Međunarodni tribunal za ratne zločine podigao optužnicu za ubistvo velikog broja nesrpskih civila, pojavio se u utorak (9. avgusta) pred sudijom u Buenos Ajresu, dan nakon što ga je uhapsila argentinska policija.
On je saopštio da neće osporavati svoju ekstradiciju u Hag.
Prema optužnici koju je tribunal podigao u novembru 2000. godine, Lukić se tereti -- zajedno sa svojim rođakom Sredojem Lukićem i Mitrom Vasiljevićem -- za mučenje, terorisanje i ubistvo oko 150 ljudi u oblasti Višegrada, u Bosni i Hercegovini (BiH).
Lukić i njegovi saradnici su navodno u maju 1992. godine pokrenuli niz žestokih napada usmerenih na nesrpske civile, uključujući žene, decu, starije osobe i radnike koji su odlazili na posao.
Prema optužnici, Milan Lukić, Vasiljević i druga lica ubili su pet bosanskih Muslimana na obali reke Drine 7. juna 1992. godine.
Tri dana kasnije Lukić je, kako se tvrdi, učestvovao u ubistvu sedam radnika višegradske fabrike nameštaja Varda.
Četrnaestog juna 1992. godine Milan Lukić, Sredoje Lukić i Mitar Vasiljević su navodno uzrokovali smrt oko 70 osoba u selu Bikavac.
Žrtve su bile primorane da uđu u kuću koja je potom bila zapaljena.
Samo je jedna osoba uspela da pobegne.
Beogradski okružni sud je upravo prošlog meseca osudio Lukića u odsustvu na zatvorsku kaznu u trajanju od 20 godina, zbog otmice i ubistva 16 Muslimana iz sela Sjeverin, u Srbiji, 1992. godine.
Oliveru Krsmanoviću i Dragutinu Dragičeviću, koji su optuženi zajedno sa njim, takođe su izrečene 20-godišnje zatvorske kazne, dok je Đorđe Šević dobio 15 godina zatvora.
Lukić je rođen u Foči, na jugoistoku BiH 1967. godine.
Do 1985. godine živeo je u selu Ruište, u opštini Višegrad, a potom u srpskom gradu Obrenovcu do 1992. godine.
On se vratio u Višegrad 1992. godine kao pripadnik srpske paravojne jedinice Beli orlovi, koja je sistematski proterivala Muslimane iz te oblasti.
Šef Nacionalnog saveta Srbije i Crne Gore za saradnju sa Haškim tribunalom Rasim Ljajić izjavio je da je hapšenje Lukića u Argentini predstavljalo rezultat «intenzivnih operacija koje su u proteklih devet meseci izvodile srpske bezbednosne službe».
On je dodao da će optuženi verovatno biti izručen direktno tribunalu.
Još uvek nije saopšteno kako je Lukić stigao u Argentinu i gde se skrivao.
Posle njegovog hapšenja ostalo je još osam optuženika koje Srbija i Republika Srpska (RS) moraju da predaju tribunalu u Hagu, među kojima su glavni Radovan Karadžić i Ratko Mladić.
Srpske vlasti i vlasti RS tvrde da ne znaju gde se nalaze Karadžić i Mladić, dodajući da se neki od optuženika kriju u Rusiji.
Albanija će otvoriti još tri univerziteta
Reagujući na potrebu tržišta rada za većim brojem obrazovane radne snage, albanske vlasti odlučile su da otvore tri nova univerziteta.
Počev od ove jeseni studenti mogu da se upišu na univerzitete u Beratu, Draču i Fijeru.
Erlis Selimaj za Southeast European Times iz Tirane -- 10/08/05
Sa tri nove visokoškolske ustanove Albanija će imati devet univerziteta u najznačajnijim gradovima u zemlji. [Arhivski snimak]
Počev od akademske 2005-2006 godine Albanija će imati još tri univerziteta.
Ranije ovog meseca vlada je odobrila zakon kojim se utire put otvaranju visokoškolskih institucija u Beratu, Draču i Fijeru.
Savet ministara usvojio je nacrt zakona o otvaranju tri nova univerizetata, u Beratu, Draču i Fijeru, kako bi se stvorile nove mogućnosti i razvojni prostor za visoko obrazovanje na univerzitetima u skladu sa evropskim standardima, navodi se u saopštenju za medije koje je objavila vladina služba za informisanje.
Sva tri univerziteta imaće katedre za pedagogiju koje će pomoći da se zadovolji potražnja za učiteljima u predškolskim ustanovama i osnovnim školama.
Univerzitet u Beratu takođe će nuditi diplome iz oblasti javne administracije, turističkog menadžmenta i zdravstvene nege.
Studenti na univerzitetu u Draču mogu da upišu smer stranih jezika, pomorskog inženjeringa, društvenih nauka i turističkog menadžmenta, dok će studenti katedre za primenjene nauke na univerzitetu u Fijeru moći da prate predavanja iz poljoprivrede, mašinstva i socijalnog rada.
Odlukom vlade ukupan broj univerziteta u Albaniji popeće se na devet.
Vlasti su trenutno u procesu pronalaženja lokacija za univerzitete, dok je ministarstvo obrazovanja i nauke počelo da zapošljava kadrove.
Liberalizacija visokog obrazovanja je glavna tema među albanskim akademskim radnicima.
Sa sprovođenjem reformi i uspostavljanjem novih institucija uskoro bi svaki Albanac koji želi da stekne univerzitetsku diplomu mogao to i da ostvari, ako on ili ona položi prijemni ispit.
Nauka i tehnologija: Makedonija razgovara o mogućnosti otvaranja Centra za pozitronsku emisionu tomografiju
Predstavnici makedonske vlade sastali su se predstavnicima Međunarodne agencije za atomsku energiju da bi razgovarali o otvarnju PET medicinskog centra.
Takođe ove nedelje: bugarski naučnici upozoravaju na lekove na bazi algi.
Predstavnici Makedonije sastali su se sa predstavnicima Međunarodne agencije za atomsku energiju u Beču. [Geti imidžis]
Delegacija makedonske vlade sastala se u ponedeljak (18. juna) u Beču sa visokim predstavnicima Međunarodne agencije za atomsku energiju, sa kojima je razgovarala o mogućnosti otvaranja Centra za pozitronsku emisionu tomografiju (PET) u toj balkanskoj zemlji.
Osnivanje centra i korišćenje PET-a, medicinskog i istraživačkog skenera, poboljšalo bi određivanje dijagnoze i terapiju na različitim poljima medicine.
Bugarski naučnici upozorili su da lekovi koji u sebi sadrže alge mogu da budu loši za kosti ako se koriste duže vreme, zbog radioaktivnog strotonijuma akumuliranog u tim jednostavnim živim vodenim organizmima.
To je saopšteno na konferenciji za novinare u Sofiji koju su održali predstavnici Instituta za nuklearna istraživanja Bugarske akademije nauka.
Turski Savet za naučna i tehnološka istraživanja saopštio je da pokreće novi program finansijske pomoći namenjen podršci istraživačkim i razvojnim studijama vezanim za mala i srednja preduzeća.
Programom je predviđeno finansiranje do 75 procenata troškova projekata, sa limitom od 228.521 evra.
Hrvatski ministar nauke, obrazovanja i sporta Dragan Primorac otvorio je novi Antropološki institut u Zagrebu.
On je rekao da će ta insititucija igrati značajnu ulogu u razvoju interdisciplinarne nauke u Hrvatskoj.
Samo 16 odsto građana Bosne i Herecegovine (BiH) koristi internet, pokazalo je nedavno istraživanje koje je sprovela Gemius Audience, vodeća onlajn istraživačka agencija u centralnoj i istočnoj Evropi.
Prema rezultatima istraživanja, prosečan korisnik interneta u BiH je muškarac, iz Sarajeva, starosne dobi između 25 i 32 godine.
Rumunija će dobiti 47 miliona evra od EU za implementaciju IT projekata u obrazovanju, na osnovu programa Unije eKontent Plus i Sejfer Internet Plus, saopštilo je u utorak (19. juna) ministarstvo za IT i komunikacije.
Ministarstvo je organizovalo prezentaciju da bi informisalo potencijalne korisnike kako da dođu do sredstava EU.
(Razni izvori – 18/06/07-25/06/07)
Švarc-Šiling: "Ovde sam da pomažem, savetujem i podržavam"
Ustavne promene i reforme policije glavna su pitanja u Bosni i Hercegovini na njenom putu ka EU.
Istovremeno, saradnja sa Haškim tribunalom ostaje nedovršena, politička volja da se ona završi je promenljiva, a tu je i izazov da se investitori ubede da Bosna nudi povoljne uslove za posao.
U intervjuu dopisniku Southeast European Times-a, visoki predstavnik Kristijan Švarc-Šiling govori o svojoj ulozi vrhovnog međunarodnog izaslanika u BiH i o koracima potrebnim za napredak zemlje.
Antonio Prlenda za Southeast European Times – 12/06/06
"Ovo je drugačija zemlja od one pre pet godina – ono što joj je potrebno i ono što zaslužuje je poverenje međunarodne zajednice”, kaže visoki predstavnik u BiH Kristijan Švarc-Šiling. [Getty Images]
Rešavanje pitanja ustavnih reformi, saradnje sa Haškim tribunalom i reforme policije predstavljaju imperativ za budućnost i napredak Bosne i Hercegovine, kaže najviši međunarodni izaslanik u zemlji, visoki predstavnik Kristijan Švarc-Šiling u intervjuu dopisniku Southeast European Times-a Antoniju Prlendi.
Southeast European Times: Da li je sprovođenje ustavnih reformi u Bosni i Hercegovini (BiH) preduslov za proces Stabilizacije i pridruživanja (SP) sa EU?
Visoki predstavnik Kristijan Švarc-Šiling: Postoji široki narodni i politički konsenzus da su Bosni potrebne ustavne reforme da bi se uspostavile funkcionalnije državne strukture – u postojećem sistemu dolazi do preklapanja resursa, nepotrebno je skup i neefikasan.
U prvoj fazi, ustavne reforme pomoćiće državi da efikasnije služi građanima.
Takođe, vlasti će imati potrebne kapacitete da ispune uslove za integraciju u EU.
Ustavne reforme nisu same po sebi uslov za Stabilizaciju i pridruživanje (SP), ali su od ključnog značaja da bi BiH napredovala na putu ka EU posle završetka pregovora o SP, a Bosanci se nadaju da će to biti do kraja godine. Reforme su od ključnog značaja da bi BiH imala funkcionalnu i efikasnu državnu strukturu u skladu sa evropskim normama i željama većine građana.
SETimes: Da li verujete da će korišćenje “ovlašćenja iz Bona” biti dovoljno da primora političare u Republici Srpskoj da ispune uslov potpune saradnje sa Haškim sudom?
Švarc-Šiling: Saradnja sa Haškim sudom je sine qua non za napredak na Zapadnom Balkanu.
Evropska unija je jasno stavila do znanja da će nesaradnja Haškim sudom biti uzeta kao razlog za prekid procesa integracije, kao što je bio slučaj sa Srbijom.
Od suštinskog je značaja da proces saradnje sa Hagom ne bude prinudan – to je pitanje pravde, zakona i utvrđivanja istine kroz pravosudni proces.
Mislim da je to sve jasnije političarima iz RS.
Ja sam jasno stavio do znanja da je saradnja sa Haškim tribunalom oblast u kojoj ja zadržavam pravo da koristim ovlašćenja iz Bona, i to ću uraditi gde god i kada god verujem da je to neophodno.
SETimes: Šta ako predstavnici RS zatraže nezavisnost?
Švarc-Šiling: RS je sastavni deo BiH, što je predviđeno Dejtonskim sporazumom koji su potpisale susedne zemlje i garantuje međunarodna zajednica.
Reforma policije koristiće poštenim građanima koji poštuju zakon, kojima je dosta korupcije i kriminala i koji žele da putuju bez viza u Evropu i svet, kaže Švarc-Šiling. [Getty Images]
SETimes: Da li mislite da će brzo i efikasno sprovođenje reformi policije biti moguće u izbornoj godini u BiH?
Švarc-Šiling: Kod svake reforme moramo da postavimo osnovno pitanje: kome će te reforme koristiti?
Oko toga nema nikakve misterije: reforma policije koristiće poštenim građanima koji poštuju zakon, kojima je dosta korupcije i kriminala i koji žele da putuju bez viza u Evropu i svet.
A ko će imati koristi ako reforme policije ne budu sprovedene?
Korumpirani političari, korumpirani policajci i kriminalci.
Dvadeset i šest godina bio sam u nemačkom parlamentu.
Odradio sam bezbroj izbora i odradio sam ih uspešno.
Ne vidim kako bosanski političari mogu da izgube podršku birača uvođenjem sistema koji će učiniti policiju nezavisnijom, efikasnijom i odgovornijom zajednici kojoj služi.
Kao što sam rekao 24. maja u govoru u Parlamentu BiH– nemojte imati iluzije: odbacivanje reformi radiodifuzije ili policije zaustaviće napredak prema Evropi.
Izbori ili ne, ovo nije dobar trenutak da se usporavaju reforme ili da se testira strpljenje EU.
SETimes: Kako zona slobodne trgovine na Zapadnom Balkanu može da pomogne BiH da bude konkurentnija na slobodnom tržištu?
Švarc-Šiling: Proces slobodne trgovine počeo je da stvara prepoznatljivu ekonomsku zajednicu u Jugoistočnoj Evropi.
BiH je u srcu regionalnog tržišta od pedeset i pet miliona ljudi: to tržište će doživeti ekspanziju i BiH može da bude deo novog talasa prosperiteta.
Već smo videli značajni napredak u poboljšanju poslovnog okruženja u Bosni: investicije rastu; kamatne stope padaju; posle uspešnog uvođenja PDV-a, državni prihodi su porasli; BiH se i dalje može pohvaliti jednom od najnižih stopa inflacije u regionu – a sredinom maja, Mudis Investor Servis je podigao kreditni rejting zemlje sa B3 na B2 – tako da postajemo mnogo konkurentniji.
Regionalna slobodna trgovina nije nametanje liberalnog trgovinskog režima Jugoistočnoj Evropi; tu se radi o korišćenju mogućnosti koje su nastale uspešnom liberalizacijom domaćih tržišta.
Tržište BiH počinje da pozitivno reaguje na višegodišnje reforme.
Jedna od stvari koju treba da uradimo je da osvežimo reputaciju zemlje i ubedimo strane investitore da je ekonomska i fizička pustoš koja je egzistirala pre jednu deceniju pretvorena u sredinu u kojoj se može poslovati.
Danas to počinjemo da radimo.
BiH je odavno prestala da bude sinonim za haos i sve više postaje model posleratnog oporavka.
Verujem da imamo sposobnost da se uspešno takmičimo sa našim susedima na dinamičnom regionalnom tržištu, pa čak i da postanemo konkurentan igrač u globalnoj ekonomiji.
SETimes: Javnost u BiH kritikovala je bivšeg visokog predstavnika, lorda Pedija Ešdauna, zbog njegove saradnje sa vladajućim nacionalističkim strankama u BiH.
Kako ćete vi raditi?
Švarc-Šiling: Svaki od mojih prethodnika radio je u različitim periodima, sa različitim okolnostima i različitim izazovima.
Danas smo u novoj fazi tranzicije i vlasništva.
Kao visoki predstavnik i specijalni predstavnik EU, moj posao je da delam u skladu sa tim.
Jasno sam stavio do znanja, kada sam preuzimao dužnost, da sam došao da pomažem, savetujem i podržavam.
Održao sam to obećanje.
Neću donositi odluke za one koji nemaju hrabrosti da ih donesu; neću intervenisati svaki put kada vlasti ne izvrše svoje obaveze; neću raditi posao koji moraju da rade institucije i političari ove zemlje.
Trebalo bi da dodam da, iako ću zahtevati od bosanskih političara da rade ono što od njih traže birači i počnu da sprovode reforme koje će poboljšati život ljudi, takođe ću i nastaviti da tražim od međunarodne zajednice da prizna veliki napredak koji je BiH ostvarila.
Ovo je drugačija zemlja od one pre pet godina – ono što joj je potrebno i ono što zaslužuje je poverenje međunarodne zajednice; potrebne su joj investicije, koje u skladu sa strogim ekonomskim kriterijumima zaslužuje; potrebne su joj, i zaslužuje, vizne olakšice.
Koristiću svoj položaj kada god i gde god to bude moguće, da u međunarodnim krugovima promovišem interese ove zemlje.
Hrvatska teži članstvu u EU
Posle samita u Solunu prošlog meseca Hrvatska je još odlučnija u pogledu pristupanja EU.
Međutim, da li može da ispuni političke, ekonomske i socijalne preduslove za punopravno članstvo?
Nataša Radić za Southeast European Times iz Zagreba - 03/07/03
Posle samita u Solunu prošlog meseca Hrvatska je potvrdila svoju poziciju u Evropi.
Zvaničnici koji su predvodili delegaciju su više nego zadovoljni ishodom samita, i ističu da je sada vrlo verovatno da će Hrvatska biti pozvana da pristupi EU 2007. godine, zajedno sa Bugarskom i Rumunijom.
Ova zemlja se nada da će ubrzati proces integracije i završiti neophodne reforme na vreme.
Samo nekoliko dana pre sastanka šefova evropskih država u Solunu, grčki premijer Kostas Simitis rekao je da očekuje da Hrvatska postane punopravni član u periodu između 2008. i 2009.
To je prvi put da je neki visoki zvaničnik EU otvoreno pomenuo mogući vremenski okvir za prijem Hrvatske u Uniju.
Hrvatski ministar inostranih poslova Tonino Picula rekao je da je potpuno spreman i voljan da prihvati ovakvu vrstu roka za integraciju Hrvatske.
Ionako visok nivo podrške prijemu u EU nastavlja da beleži rast u Hrvatskoj, a sve političke stranke su integraciju okarakterisale kao nacionalni prioritet.
Ako se predviđanja u pogledu sledećeg talasa proširenja ostvare, Hrvatska će postići ogroman napredak u poređenju sa drugim zemljama zapadnog Balkana i postati prvi kandidat iz regiona koji je ušao u članstvo EU.
Na zatvaranju samita predsednik Stipe Mesić rekao je da Hrvatska ima dovoljno energije i volje da ispuni političke, ekonomske i socijalne preduslove neophodne za prijem u EU.
To uključuje saradnju sa Haškim tribunalom i dobrosusedsku politiku, kao i odlučnu borbu protiv organizovanog kriminala i terorizma, korupcije i adminstrativnih prepreka koje usporavaju proces potpunog ekonomskog oporavka.
Samit u Solunu predstavljao je dobru priliku da se istaknu dosadašnji uspesi Hrvatske i izrazi spremnost zemlje da nastavi sa dobrim radom.
Evropski lideri su ponovo potvrdili odvojeni pristup prijemu koji je usvojen posle samita u Zagrebu 2000. godine.
Samit je predstavljao jasan dokaz da EU nije zaboravila nekada problematične zemlje zapadnog Balkana, kao i da će one pronaći svoje mesto u ujedinjenoj evropskoj porodici.
Rajs poziva na poštovanje turske sekularne demokratije
Američka državna sekretarka Kondoliza Rajs poziva na poštovanje "sekularnih demokratskih principa" Turske, u svetlu kontroverznog sudskog postupka za zatvaranje vladajuće stranke.
Ajhan Šimšek za Southeast European Times -- 17/04/08
SAD prate zakonski proces vezan za nastojanja da se zatvori vladajuća turska stranka AKP, izjavila je u utorak (15. aprila) američka državna sekretarka Kondoliza Rajs. [Geti Imidžis]
Američka državna sekretarka Kondoliza Rajs obratila se u utorak (15. aprila) u Vašingtonu učesnicima 27. sastanka Američko-turskog saveta (ATC), rekavši da Vašington pažljivo prati sudski postupak protiv vladajuće Partije pravde i razvoja (AKP) koja ima islamske korene. "Mi verujemo i nadamo se da će ovaj [predmet] biti odlučen u okviru turskog sekularnog demokratskog konteksta i po njenim sekularnim demokratskim principima", rekla je Rajs.
Glavni turski tužilac optužio je prošlog meseca AKP da je "žarište antisekularnih aktivnosti" i tražio da se izda zabrana za njene vodeće članove, uključujući premijera Redžepa Tajipa Erdogana.
Predsednik Evropske komisije Žose Manuel Barozo kritikovao je taj postupak i pozvao najviši sud Turske da uzme u obzir evropske standarde prilikom donošenja presude.
Rajs je međutim primenila oprezniji pristup.
Izražavajući poverenje u tursku demokratiju, ona je naglasila sekularne principe, kao i slobodnu volju javnosti.
"Turski narod, turski birači, razrešiće poteškoće koje su pred njima unutar njihovog sekularnog demokratskog konteksta", rekla je Rajs.
Ona je takođe pozvala Ankaru da izmeni Član 301, zakonsku meru protiv "uvrede turskog identiteta" koju su tužioci koristili protiv desetina pisaca, uključujući dobitnika Nobelove nagrade Orhana Pamuka. "I dalje podstičemo Tursku da prizna i zaštiti građanska prava svih verskih i etničkih grupa, na primer ponovnim otvaranjem Bogoslovske škole Ekumenske
patrijaršije na Halki kao stručne škole", rekla je ona. ATC, jedan od značajnih foruma dve zemlje, ima za cilj da učvrsti odnose Turske i SAD promovisanjem komercijalnih, vojnih, tehnoloških i kulturnih odnosa.
Forumu su prisustvovali turski ministar odbrane Vedždi Gonul, turski general-pukovnik Hilmi Akin Zorlu i američki general-pukovnik Džon Setler.
Ponavljajući podršku borbi Turske protiv Kurdistanske radničke partije (PKK), Rajs je naglasila da SAD i njihovi evropski partneri rade na eliminisanju utočišta te terorističke grupe u severnom Iraku i na presecanju njenih kriminalnih i finansijskih mreža u Evropi.
Setler je pozvao turske nadležne organe da protiv PKK ne primenjuju samo vojna sredstva i da "razviju sveobuhvatan pristup i probaju da dopru do kurdskog stanovništva".
On je rekao da ne zagovara opštu amnestiju za PKK, nego strategiju odvajanja njenih tvrdokornih članova od onih koji bi mogli da se vrate mirnom životu.
Trodnevna konferencija takođe je bila fokusirana na bilateralne ekonomske odnose.
Turski državni ministar za spoljnu trgovinu Kuršad Tuzmen izjavio je da su mogućnosti za kompanije obe zemlje obećavajuće i da sve više američkih kompanija premešta svoja regionalna sedišta u Tursku.
Prema Tuzmenu, 834 takve firme investirale su 5,8 milijardi evra u Turskoj.
Američke trupe čuvaće kosovsku granicu
Dok se KFOR bude smanjivao, američki mirovni vojnici igraće veću ulogu na nemirnom severu Kosova.
Muhamet Brajšori za Southeast European Times – 29.12.2010.
Američki pripadnici KFOR biće raspoređeni na severnom Kosovu, u sklopu reorganizacije. [Rojters]
Američke trupe u KFOR-u spremne su za raspoređivanje na severnom Kosovu početkom sledeće godine, u sklopu opšteg restrukturiranja snaga, rekli su zvanični izvori SETimesu ove nedelje.
Međutim, „raspoređivanje američkih trupa na severu ne znači da će se povući vojnici iz drugih zemalja koji su sada tamo“, rekao je komandant KFOR-a Erhard Buler.
„Bezbednosna situacija na Kosovu poboljšala se poslednjih godina“, izjavio je zamenik šefa KFOR-a za javne poslove Jurgen Bretman SETimesu.
Kao rezultat toga, objasnio je on, Savet NATO-a je odlučio da dodatno smanji broj savezničkih snaga na Kosovu i KFOR će zato obaviti određena prilagođavanja.
Broj vojnika biće smanjen sa 8.000 na 5.000, što znači da će postojati dva bataljona, umesto sadašnja četiri.
„Od marta 2011. godine KFOR će imati dve Multinacionalne borbene grupe, jednu sa sedištem u bazi Bondstil, koju će voditi Amerikanci, a drugu sa sedištem u Peći, koju će voditi Italijani“, rekao je Bretman.
„Sve jedinice obe Multinacionalne borbene grupe mogu se raspoređivati širom Kosova; fleksibilne su, mobilne i vazdušno mobilne.
Sve u svemu, KFOR će činiti vojnici iz 31 zemlje, smešteni u 12 terenskih kampova širom Kosova“, rekao je on.
U okviru reorganizacije, postojeći KFOR-ov Sektor 2 -- u regionu Gnjilana -- ujediniće se sa KFOR-ovim Sektorom 4 u Mitrovici.
U međuvremenu, američke trupe su prošlog leta već preuzele kontrolu nad Sektorom 3, koji obuvata region Prištine.
Komandant američkih vojnika u KFOR-u Fransisko J. Neuman izjavio je da su njegovi vojnici „spremni da reaguju na svaku situaciju u bilo kom delu Kosova“.
Američke trupe imaju više helikoptera nego drugi kontingenti na Kosovu, što ih čini sposobnijim da se angažuju na severu, dodaje on.
Bretman je potvrdio da će američki vojnici učestvovati u čuvanju kosovsko-srpske granice. „Naravno, KFOR će nastaviti da patrolira duž administrativne granice, kao i drugih granica Kosova, kao što je činio i do sada, zajedno sa Kosovskom graničnom policijom, a na administrativnoj graničnoj liniji u tesnoj saradnji sa srpskim oružanim snagama“, rekao je on.
Te promene, naglašavaju izvori iz KFOR-a, ne znače da će Francuska povući svoje vojnike.
„U martu 2011. francuske snage će ostati u KFOR-u i u kampu Novo Selo, u sklopu Borbene grupe Istok, sa sedištem u bazi Bondstil.
Znači, situacija će ostati nepromenjena.
KFOR će i dalje biti odgovoran za bezbednu i sigurnu klimu i slobodu kretanja širom Kosova“, rekao je Bretman.
„Francuska neće otići sa Kosova“, izjavio je odlazeći komandant francuskog kontingenta Frank Barera. „KFOR se trenutno restrukturira i četiri bataljona će uskoro biti samo dva bataljona, koja će biti spremna da reaguju gde god je potrebno, a francuske snage će uvek biti tu.“
„Američko vojno prisustvo i prisustvo svih drugih zemalja vrlo je važno za bezbednost na severnom Kosovu“, rekao je Barera, opisujući situaciju tamo kao „stabilnu, ali krhku“.
Lokalni analitičari kažu da se nadaju da će restrukturiranje pomoći da se održi stabilnost u delu Kosova koji je ostao uglavnom van kontrole vlade.
„Stavljanjem severnog Kosova pod svoju kontrolu, američke trupe daju signal da će se situacija tamo vratiti vladavini zakona“, rekao je Ramadan Ćehaja, prištinski analitičar za bezbednost.
Generalni direktor Kosovske policije Rešat Malići izjavio je SETimesu da njegove snage „pozdravljaju svaki korak čija je namera povratak vladavine zakona“ na sever Kosova.
Uhapšen makedonski medijski mogul
Policija je uhapsila Veliju Ramkovskog, ali njegove pristalice kažu da je žrtva političkog lova na veštice.
Klaudija Lutovska za Southeast European Times iz Skoplja – 29.12.2010.
Makedonska policija sprovodi medijskog tajkuna Veliju Ramkovskog u okružni sud u Skoplju 24. decembra. [Rojters]
Pristalice kažu da se, kada je u pitanju prošlonedeljno hapšenje vlasnika makedonske medijske organizacije, kao i nekoliko članova njegove porodice i direktora kompanije, radi o nepravdi.
Oni smatraju da su se stanica A1 TV i listovi povezani sa njom -- Špic, Vreme i Koha e re -- našli na meti vlasti iz političkih razloga.
„TV stanica A1 ima mogućnosti da nastavi sa radom“, obećao je glavni urednik deska A1 TV Mladen Čadikovski.
Policija je uhapsila vlasnika Veliju Ramkovskog 23. decembra, u sklopu istrage tvrdnji o prevari i organizovanom kriminalu.
Takođe su uhapšeni njegova ćerka, brat i bivši i sadašnji direktori te TV stanice.
U međuvremenu, izdat je nalog za hapšenje sina Ramkovskog Hedija, koga kriminalističke službe nisu uspele da pronađu.
Policijska akcija deo je „Operacije paučina“, koja je usmerena na one koji izbegavaju porez.
Goran Trajkovski, šef Kancelarije za javne prihode, tvrdi da je Ramkovski stekao oko 17,5 miliona evra na sumnjiv način -- uključujući rad fiktivnih kompanija -- i prikrio 4,5 miliona evra da bi izbegao plaćanje poreza.
„Nesolventne kompanije bez zaposlenih izdavale su račune za pružene usluge, sa ogromnim sumama“, rekao je Trajkovski. „Minimalna suma koju trenutno beležimo je 54 miliona denara, od kompanije koja nema zaposlenih, sa blokiranim bankovnim računom.“
Ramkovski i njegova organizacija dugo su bili magnet za kontroverze, ali ne samo zbog navodnih finansijskih prestupa. „Očigledno je da se preko TV stanice A1 prenosi etnička mržnja“, kaže novinar Antonio Sazovski, napadajući, kako on to vidi, zapaljivo izveštavanje tog medija.
Međutim, A1 insistira da se ovde zapravo radi o slobodi medija, a ne o navodnoj prevari.
Stanica kaže da su vlasti rešene da je ućutkaju, jer je često kritikovala vladajuću stranku VMRO-DPMNE i vladu koju ona vodi.
Neki analitičari kažu da vlasti nisu poštovale odgovarajuću proceduru. „Očigledno je da su prekršena ljudska prava, jer nije poštovana pretpostavka nezavisnosti, koja je garantovana ustavom", rekla je Slađana Taseva, bivša predsednica makedonske antikorupcijske komisije.
Miroslav Vujić, advokat uhapšenih, izjavio je medijima da ga policija nije informisala o hapšenjima, kao što je neophodno.
„Ništa ... ne pokazuje da su ljudi pokušali da pobegnu, pa da je bio neophodan nalog za pritvor“, rekao je on.
Predsednica Osnovnog suda 1 u Skoplju je, međutim, rekla da je procedura bila potpuno u skladu sa zakonom.
„U zakonskom roku od 24 sata nije podneta nijedna žalba za Veliju Ramkovskog“, rekla je predsednica suda Lidija Nedelkova za SETimes. „Podnete su samo tri žalbe, za direktora A1 TV i dva druga direktora, ali Sud Skoplje 1 ih je odbacio kao neosnovane.“
Turska i Japan potpisali sporazum o saradnji na polju nuklearne energije
Turski i japanski zvaničnici dogovorili su se da grade nuklearnu elektranu u severnoj Turskoj.
(Dau Džons – 28.12.2010; AFP – 27.12.2010; MENAFN – 26.12.2010; Zaman, Vorld buletin, Kjodo, Jomjuri šimbun, Koreja tajms, Sofijska novinska agencija – 25.12.2010; Rojters, AFP, Blumberg, Zama, Hurijet, Japan tajms – 24.12.2010)
Turski ministar energetike i prirodnih resursa Taner Jildiz. [Rojters]
Turska i Japan potpisali su u petak (24. decembra) u Tokiju memorandum o razumevanju o izgradnji nuklearne elektrane u crnomorskoj provinciji Sinop.
Neobavezujući sporazum potpisali su japanski ministar ekonomije, trgovine i industrije Akihiro Ohata i turski ministar energetike Taner Jildiz, koji je izrazio uverenje da konačni sporazum može da bude postignut u naredna tri meseca.
Sporazum od petka mogao bi da utre put jačanju bilateralne saradnje i na drugim energetskim poljima, kao i zajedničkim tursko-japanskim inicijativama u trećim zemljama, rekao je Jildiz na zajedničkoj konferenciji za novinare posle svečanog potpisivanja.
Ta elektrana će biti drugi objekat za proizvodnju nuklearne energije u Turskoj, koja želi da obe elektrane prorade do 2023, kako bi se ispunile potrebe zemlje za dodatnih do 10.000 MW struje, te smanjila zavisnost od spoljnih energetskih izvora.
Prva elektrana, sa kapacitetom 4.800 MW, čiji se troškovi procenjuju na 20 milijardi dolara, biće izgrađena u oblasti Akuju, u blizini grada Mersina, na jugu zemlje, na osnovu sporazuma koji je potpisan sa Rusijom u maju.
Prema pisanju Rojtersa, objekat u Sinopu imaće četiri reaktora, sa ukupnim proizvodnim kapacitetom od 5.600 MW.
Agencija je takođe citirala analitičare koji kažu da će troškovi projekta iznositi oko 10 milijardi dolara.
Jildiz je rekao da je planirano da elektrana počne sa radom 2019. ili ubrzo posle.
Odgovarajući na pitanje vezano za mogući početak izgradnje u Sinopu, Ohata je naveo u petak da Turci žele da završe pripreme pre kraja marta, tako da očekuju početak radova u naredna tri meseca.
Organizacije civilnog društva izrazile su protivljenje izgradnji nuklearnih elektrana u Turskoj, koja je podložna zemljotresima, kao i Japan.
Ohata je istakao da njegova zemlja, u kojoj trenutno funkcioniše 54 reaktora, koristi nuklearnu tehnologiju koju je razvila Britanija i koja joj omogućava da „učini elektrane bezbednijim prilikom zemljotresa“.
Jildiz je takođe izrazio takvo uverenje. „Nema prostora sumnjama u to da je japanska tehnologija za smanjenje efekta jačine zemljotresa superiornija u odnosu na tehnologije drugih zemalja", ukazao je on.
Turska je počela razgovore sa Japanom o elektrani u Sinopu početkom decembra, samo nekoliko nedelja nakon što nije uspela da postigne dogovor sa Južnom Korejom.
Ankara i Seul, koji su počeli formalne pregovore u martu, trebalo je da potpišu ugovor između vlada na samitu G20, koji je u novembru održan u južnokorejskoj prestonici.
Međutim, oni nisu uspeli da prevaziđu svoje razlike oko nekoliko pitanja, uključujući, kako je izvešteno, cene struje, kupovne garancije i podelu udela, tako da su razgovori obustavljeni.
Predložne reforme stvaraju uslove za veliku reorganizaciju energetskog tržišta EU
Evropska komisija najavila je u sredu paket promena usmerenih na unapređivanje konkurencije unutar energetskog tržišta Unije, u korist njenih 500 miliona potrošača.
(Vol Strit Džrnal, FT, Gardijan, EurAktiv - 20/09/07; Evropska komisija, AFP, Rojters, AP, BBC, Internešnal Herald Tribjun, RFE/RL, Euobzerver - 19/09/07)
Strane kompanije, poput ruskog Gazproma, moraće da ispune striktne standarde da bi kontrolisale evropske resurse gasa i električne energije. [Geti Imidžis]
Evropski giganti za gas i električnu energiju biće prinuđeni da se razdvoje u sklopu paketa mera koji je Evropska komisija (EK) predložila u sredu (19. septembar), u pokušaju da obezbedi veću konkurentnost unutar energetskog tržišta Unije.
"Komisija je jasna u tome da status kvo ne može da se nastavi", izjavio je predsednik EK Žoze Manuel Baroso na konferenciji za novinare, najavljujući usvajanje novih zakonodavnih predloga.
"Bez promena, nastaviće se deformisanje konkurentnosti i fragmentacija tržišta".
Predloženim reformama, koje zahtevaju odobrenje vlada 27 zemalja članica EU i Evropskog parlamenta, poziva se na odvajanje mreže distribucije električne energije i gasa od aktivnosti snabdevanja i proizvodnje.
Velike državne kompanije ili privatna preduzeća stoga moraju da prodaju svoje transmisione mreže.
Druga opcija koju je predložila EK omogućila bi postojećim vertikalno integrisanim kompanijama da zadrže vlasništvo nad mrežama -- pod uslovom da objektima u stvari upravlja potpuno nezavisna kompanija ili telo.
Time bi se garantovalo da čak i manje kompanije, među njima i one uključene u proizvodnju obnovljive energije, imaju pristup energetskom tržištu, navodi komisija.
Isto pravilo "nepovezivanja vlasništva" važiće i za kompanije iz zemalja izvan 27-člane Unije, kao što je Rusija koja želi da kupi kontrolni udeo u gasovodima i elektroenergetskim mrežama.
"U praksi, pojedinci i kompanije iz trećih zemalja ne bi trebalo da budu u mogućnosti da preuzmu kontrolu nad [evropskim] prenosnim mrežama, ako ne postoji sporazum između EK i njihove zemlje porekla", rekao je Baroso.
"Moramo da postavimo striktne uslove za vlasništvo nad resursima od strane neevropskih kompanija, kako bi bili sigurni da svi igramo po istim pravilima.
Mi treba da zaštitimo unutrašnje tržište od nekonkurentnog ponašanja koje dolazi spolja".
Druge mere koje je predložila EK uključuju olakšavanje prekogranične trgovine energijom, uspostavljanje efektivnijih nacionalnih regulatora, unapređivanje prekogranične saradnje, investicije i veću trensparetnost.
Očekuje se da će se implementacijom tih mera osigurati realan i efektivan izbor dobavljača i smanjiti cene struje i gasa za potrošače.
"Prešli smo veliki put ka unutrašnjem energetskom tržištu u EU u poslednjih deset godina", izjavio je u sredu komesar EU za energetiku Andris Pibalgs.
"Sada je vreme da završimo taj proces i osiguramo da su prednosti ovog tržišta stvarne, efektivne i na raspolaganju svakoj osobi i kompaniji.
EU sada mora da preduzme neophodne korake kako bi osigurala da svi njeni građani mogu da biraju svog ličnog dobavljača i budu sigurni da dobijaju najbolje uslove".
Zemlje zapadnog Balkana potpisale sporazume o vizama EU
EU je u utorak potpisala sporazume o vizama i readmisiji sa pet balkanskih zemalja, ublažavajući pravila i smanjujući cene izdavanja viza za određene grupe stanovništva.
Erlis Selimaj za Southeast European Times iz Tirane - 20/09/07
Potpredsednik EK Franko Fratini (levo) i portugalski ministar unutrašnjih poslova Ruiz Pereira razgovaraju sa novinarima u Briselu u utorak (18. septembar) [Geti Imidžis]
Studenti, istraživači, poslovni ljudi i novinari iz zemalja zapadnog Balkana sada će moći da podnose zahteve i dobijaju vize za putovanja u 27 zemalja članica EU, u skladu sa sporazumom koji je u utorak (18. septembar) potpisalo pet balkanskih zemlaja.
Albanija, Bosna i Hercegovina, Makedonija, Crna Gora i Srbija odobrile su sporazume koji će stupiti na snagu 1. januara 2008. godine.
Potpredsednik Evropske komisije Franko Fratini, portugalski ministar unutrašnjih poslova Ruiz Karlos Pereira i ministri unutrašnjih poslova zapadnog Balkana potpisali su dokumente u Briselu.
"Potpisivanje sporazuma je važna politička odluka u pravcu bliskije saradnje između EU i zemalja zapadnog Balkana u osetljivim oblastima migracije i kretanja lica.
Nesmetana implementacija tih sporazuma omogućiće komisiji da počne strukturni dijalog o mogućem bezviznom režimu za građane zapadnog Balkana u budućnosti", rekao je Fratini tokom ceremonije.
Prema sporazumima, grupe građana -- uključujući poslovne ljude, studente i novinare -- moći će da dobiju vizu EU za 25 evra, u poređenju sa sadašnjom cenom od 60 evra.
Nosioci diplomatskih pasoša biće izuzeti od vizne obaveze.
Sporazumi o vizama i readmisiji odnosiće se na 15 zemalja EU u takozvanoj Šengenskoj bezgraničnoj oblasti putovanja.
Očekuje se da se taj broj krajem godine popne na 24 -- ali Britanija, Irska i Kipar ostaće van bezgranične oblasti putovanja EU.
Evropski savet je 13. novembra 2006. odobrio predlog dokumenata -- ali usled velikog otpora nekih zemlja, uključujući Nemačku, potpisivanje je odloženo.
Mada mnogi očekuju razgovore o potpunom ukidanju viznog režima, zbog tog protivljenja implementacija bezviznih putovanja mogla bi da potraje duže.
Prema sporazumima, pet država je obavezno da ponovo primi ilegalne imigrante koji dođu u EU preko Balkana.
Ishod toga mogao bi da ima veliki uticaj na implementaciju bezviznog putovanja, rekao je Fratini.
On je takođe pozvao na striktniju graničnu kontrolu i uvođenje bezbednih pasoša sa biometričkim podacima.
"[Sporazumi] su veoma važni za građane zapadnog Balkana i pomoći će da se unaprede međuljudski kontakti između državljana EU i regiona.
Oni su dodatni dokaz posvećenosti EU evropskoj perspektivi regiona.
Sada očekujemo odgovarajuću implementaciju oba sporazuma kako bi se utro put dijalogu o bezviznom putovanju i uslovima za to, sa svakom od zemalja u regionu", rekao je komesar za proširenje EU Oli Ren.
"Potpisivanje sporazuma je signal uspeha Makedonije i njene posvećenosti evroatlantskoj integraciji.
Nadamo se da će ovaj korak biti propraćen potpunom liberalizacijom viznog režima", izjavila je makedonska ministarka unutrašnjih poslova Gordana Jankuloska.
Efektivna implementacija Sporazuma o olakšavanju viznog režima i readmisiji osiguraće bolje upravljanje migracionim pritiskom i omogućiti da se osmisli strukturni dijalog na putu koji je izložen u Solunskom planu, u pravcu eliminisanja viza za zemlje zapadnog Balkana.
Kosovska trojka se sastala sa predstavnicima Beograda i Prištine
Trojka zadužena za posredovanje u novim razgovorima o statusu Kosova sastala se ove nedelje sa predstavnicima Beograda i Prištine.
Cilj sastanaka bio je da se precizira dnevni red za razgovore licem u lice između dve strane koji će biti održani krajem ovog meseca.
Blerta Fonići-Kabaši i Igor Jovanović za Southeast European Times iz Beograda - 20/09/07
Izaslanik EU u trojci za Kosovo Volfgang Išinger (u sredini), američki diplomata Frenk Vizner (desno) i ruski izaslanik Aleksandar Bocan-Karčenko sastali su se sa obe delegacije u Londonu. [Geti Imidžis]
Kosovski pregovarački tim boravio je u sredu (19. septembar) u Londonu gde se sastao sa trojkom SAD, EU i Rusije koja posreduje oko pitanja konačnog statusa Kosova.
Razgovori su bili fokusirani na organizovanje pregovora licem u lice između Beograda i Prištine koji će biti održani u Njujorku 28. septembra.
Delegacija iz Prištine predstavila je dokument u kojem je izložena njihova vizija odnosa između Kosova i Srbije nakon određivanja statusa pokrajine.
U dokumentu -- koji je predstavio predsednik Kosova Fatmir Sejdiu -- navodi se da Priština želi da zasnuje te buduće veze na dobrosusedskim odnosima između dve države.
"Nezavisnost je polazna i završna tačka kosovskih Albanaca u tekućim direktnim pregovorima sa Beogradom… mi želimo da imamo dobre odnose sa Srbijom kao dve različite zemlje", rekao je Sejdiu, dodajući da bi odnosi takođe trebalo da budu zasnovani na saradnji oko pitanja od zajedničkog interesa, punoj zaštiti manjina na Kosovu, napretku u rasvetljavanju sudbine nestalih lica i povratku izbeglica.
U dokumentu se takođe navodi da Priština želi da sarađuje sa Beogradom na realizaciji zajedničke vizije integracije u Evropu.
"Mi smo odlučni u pogledu napretka zasnovanog na unapređenim odnosima između dve zemlje", rekao je Sejdiu.
Sastanak sa zvaničnicima u Prištini održan je dan nakon sastanka trojke sa predstavnicima iz Beograda.
Tokom tog sastanka, ministar inostranih poslova Srbije Vuk Jeremić najavio je da će beogradski tim na sastanku u Njujorku predvoditi predsednik Srbije Boris Tadić i premijer Vojislav Koštunica.
"Verujemo da samo poštenim, strpljivim i nelimitiranim pregovorima možemo da ostvarimo status Kosova koji će predstavljati osnovu i preduslov za budućnost Balkana u EU, što je cilj svih vlada u regionu", rekao je Jeremić.
Nakon što je Rusija, saveznik Beograda, ovog leta blokirala rezoluciju o nezavisnosti Kosova u Savetu bezbednosti UN, Kontakt grupa je imenovala trojicu pregovarača da posreduju u novim razgovorima o statusu.
Trojku čine američki izaslanik Frenk Vizner, ruski predstavnik Aleksandar Bocan-Karčenko i izaslanik EU Volfgang Išinger.
Srpski ministar za Kosovo i Metohiju Slobodan Samardžić, koji je takođe prisustvovao sastanku u Londonu, rekao je da je Beograd predložio pet tema za razgovore u Njujorku.
Prva je stvaranje međunarodnog sporazuma o budućem statusu Kosova kojim bi se podržala suštinska autonomija pokrajine unutar Srbije.
Druga je konkretna podela vlasti između Srbije i Kosova.
Ostale teme odnose se na ekonomska pitanja, odnose Kosova sa međunarodnim finansijskim institucijama i prisustvo UNMIK-a u pokrajini.
"Misija trojke završava se 10. secembra.
Naša misija predstavlja priliku koja je data Beogradu i Prištini i plašim se da neće biti druge prilike", rekao je Išinger.
Ruski ministar inostranih poslova Sergej Lavrov rekao je da se Moskva protivi veštačkim rokovima za okončanje razgovora o Kosovu.
"Ne vidim kako unilateralno priznanje nezavisnosti Kosova može da stabilizuje situaciju u Evropi.
Time bi se označio početak lančane reakcije u različitim delovima kontinenta", rekao je on.
"Rusija želi da izbegne takav scenario".
U saopštenju objavljenom posle sastanka, trojka je pozvala Prištinu i Kosovo da iznesu "nove i originalne ideje i daju realne predloge" za direktne razgovore.
Dve strane su podstaknute da se "ozbiljno angažuju i uzdrže od bilo kakvih koraka ili izjava koje bi mogle da se shvate kao provokacija".
Kosovo očekuje kraj nadzirane nezavisnosti
Kosovu slede nove promene, s obzirom da, četiri godine nakon proglašenja nezavisnosti, nadzor međunarodne zajednice treba da se okonča.
Linda Karadaku za Southeast European Times iz Prištine -- 13.1.2012.
Pripadnici KFOR-a, EULEKS-a i Kosovskih bezbednosnih snaga održavaju zajedničku vežbu u blizini aerodroma u Prištini 30. juna 2011. godine. [Rojters]
Premijer Hašim Tači ponovio je početkom ovog meseca da će 2012. godina značiti završetak nadzirane nezavisnosti, s obzirom da se odluka o tome očekuje do kraja januara.
Tada Međunarodna upravna grupa treba da se sastane i odredi raspored za početak okončanja nadzora.
EU prilagođava svoje prisustvo na Kosovu i imenovala je odlazećeg slovenačkog ministra inostranih poslova Samuela Žbogara za novog šefa kancelarije EU.
On će biti na funkciji specijalnog predstavnika EU, ali se neće smatrati šefom delegacije EU, jer pet država članica EU ne priznaje nezavisnost Kosova.
EU takođe preispituje svoju misiju vladavine zakona EULEKS, naglašavajući, međutim, da je „vladavina zakona jasna obaveza Kosova i mi pomažemo u tome.
Mislim da je u interesu i EU i Kosova da dobro sarađuju“, izjavila je za SETimes portparolka EU Maja Kocijančič.
Fransoa Lamber, zamenica šefa kancelarija EULEKS-a za medije, potvrdila je za SETimes da ugovori oko 70 službenika carinske i policijske komponente neće biti produženi, zbog delimičnog restrukturiranja.
Međutim, biće otvoreno oko 40 novih radnih mesta u pravosudnoj komponenti, gde će prioritet za zapošljavanje imati osoblje koje ostaje bez ugovora.
Ona dodaje: „Bilo bi pametovanje sugerisati da je obim naše misije direktno povezan sa spremnošću Kosova da deluje samo.
Kosovo već samostalno deluje u mnogim oblastima.
Ali, jasno je da će se vremenom, kako se kapaciteti i standardi Kosova u pogledu vladavine zakona budu povećavali, fokus naše misije sužavati, a broj osoblja će se verovatno smanjivati“.
Delegacija Vlade Kosova, koju je predvodio potpredsednik vlade Hajredin Kuči, posetila je u decembru Brisel da bi razgovarala o prvoj fazi okončanja nadzirane nezavisnosti.
Kuči je izjavio za SETimes da su sastanci bilo usmereni na to „kako bi trebalo da priđemo tom važnom i vrlo osetljivom pitanju.
Postoji nekoliko polja na kojima su se kapaciteti lokalnih vlasti povećali i na kojima lokalne institucije mogu da rade čak i bez pomoći međunarodne zajednice.
Međutim, takođe postoji nekoliko oblasti -- kao što su ratni zločini i organizovani kriminal -- za koje će nam još neko vreme biti potrebna pomoć EULEKS-a ili čak i drugi mehanizmi.
Ono što mogu da kažem je da imamo odličnu saradnju sa EU i sa Sjedinjenim Državama i svi koraci koji će biti preduzeti u procesu okončanja nadzirane nezavisnosti biće potpuno usklađeni sa Briselom i Vašingtonom“.
Vlada kaže da su pitanja o kojima se konkretno razgovaralo bila „pravosudni sistem, policija i ostali segmenti u kojima smanjenje broja pripadnika misije EU može da počne“.
Takođe je dogovoreno da se sastavi zajednički plan u kojem se preciziraju dužnosti i konkretne obaveze kosovskih institucija i EULEKS-a vezane za sever Kosova.
Cilj vlade je da uvede funkcionalnu vladavinu zakona na celoj teritoriji Kosova.
„Kosovo ima sreće“, izjavio je dnevniku Zeri Kaldun Sino, šef Kancelarije EU za vezu u Prištini.
S obzirom da se Kosovo nalazi u regionu evropskog proširenja, zajedno sa ostalim zemljama posmatra se kao kandidat za pridruživanje EU.
On je rekao da to znači da bi Kosovo trebalo da dobija oko 70 miliona evra pomoći godišnje.
Okončanje nadzirane nezavisnosti takođe znači zatvaranje Međunarodne civilne kancelarije (MCK) ove godine.
Portparol MCK Kristijan Palme kaže za SETimes da su znatni delovi Sveobuhvatnog predloga statusa sprovedeni, ali dodaje da „postoji jasno definisan niz preostalih zadataka u našem planu rada za 2012. godinu na kojima ćemo nastaviti da radimo sa svojim partnerima u Vladi Kosova i MUG“.
Politički analitičar i kolumnista Beljulj Bećaj, vršilac dužnosti predsednika nevladine organizacije Evropski pokret za Kosovo, pita se da li je doprinos MCK otišao dovoljno daleko.
Nakon što se MCK zatvori i EULEKS smanji svoje prisustvo, kaže on, „Kosovu će nedostajati ono što mu je i do sada nedostajalo: odgovornost i obaveza rukovodstva … [što dovodi do] očiglednih neuspeha, koje su na ovaj ili onaj način pokrivali stranci“, rekao je Bećaj za SETimes.
Potraga za Pikasom u Atini
Drska pljačka u centru Atine predstavlja još jedan udarac za krizom izmučene Grke.
Endi Dabilis za Southeast European Times iz Atine -- 13.1.2012.
Brošura koju je podelila grčka policija prikazuje Pikasa ukradenog iz atinske galerije. [Rojters]
Ko god da je ukrao tri umetnička dela iz Nacionalne galerije u Atini, među kojima i poklon Pikasa Grcima iz 1949. godine, kao znak zahvalnosti zbog pruženog otpora nacistima u Drugom svetskom ratu, nije morao mnogo da se pomuči da uđe ili izađe iz galerije. Ipak, analitičari kažu da će biti mnogo teže udomiti ukradeno.
Pikasov kubistički prikaz poprsja Ženska glava izvađen je iz rama, zajedno sa slikom iz 1905. godine Mlin holandskog umetnika Pieta Mondrijana, inače iz iste škole, kao i skicom Svetog Dijega de Alkale italijanskog slikara iz 17. veka Guiljema Kaće.
Četvrtu sliku, Pejzaž, koju je takođe naslikao Mondrijan, lopov je ispustio dok ga je jurio čuvar za vreme pljačke koja se odigrala u četvrtak (10. januara) pred zoru.
Policija kaže da je krađu izveo čovek koji je ušao u zdanje Nacionalne galerije kroz mala vrata na balkonu, preko bočnog zida, pošto je noć ranije namerno aktivirao alarme, zbog čega je, kako se veruje, čuvar jedan alarm ostavio neaktiviran.
Način na koji je provala izvedena privlači gotovo jednaku pažnju kao sama krađa: već su se javile optužbe da je obezbeđenje u galeriji slabo, kao i lamenti kako je to još jedna sramota za zemlju koju potresa teška ekonomska kriza i kojoj je već nadenut oreol nekompetencije.
Šta je, međutim, sa ukradenim umetninama?
Grčke vlasti veruju da su verovatno ukradene za nekog privatnog kolekcionara.
Međutim, Dik Elis, direktor kompanije Art menadžment grup u Engleskoj, koji je pre više od dve decenije formirao odeljenje za krađu umetnina za Skotland Jard, kaže da postoje dobri izgledi da ukradeni umetnički radovi budu pronađeni. U suprotnom, smatra on, biće iskorišćeni za finansiranje drugih kriminalnih poduhvata.
„Državna odšteta ne pokriva krađu.
Lopovi tragaju za varijantom otkupa koja neće biti ni malo jednostavna.
Videćemo kakvog je kalibra lopov“, kaže on za SETimes. „Evidentno je da je to značajno Pikasovo delo, čiju vrednost dodatno povećava činjenica da ga je poklonio sam umetnik“, kaže Elis, koji je u Srbiji pronašao dva Pikasa ukradena iz švajcarskog muzeja pre pet godina.
Grčka policija za sada još uvek istražuje kako je moguće da su mere obezbeđenja tako lako zaobiđene.
Predstavnici galerije još nisu saopštili vrednost ukradenih umetnina, koje su bile izložene u dinamičnom delu grada sa velikom cirkulacijom ljudi, u okviru izložbe Nepoznata blaga, zajedno sa delima Albrehta Durera i Rembranta.
Ministar za zaštitu građana Kristos Papucis izvinio se zbog krađe i rekao da je obezbeđenje u galeriji bilo „nepostojeće“.
Ali Niki Kacantonis, portparolka ministarstva kulture, kaže za SETimes da su „Nacionalna galerija, kao i drugi muzeji i arheološka nalazišta, opremljeni modernim sigurnosnim sistemima“, i napominje da su mnogi muzeji širom sveta pokradeni.
Ona kaže da će galerija ove godine sagraditi proširenje vredno 46,5 miliona dolara od sredstava EU, „što neće samo popraviti, već i ojačati to mesto“.
Portparol policije Atanasios Kokalakis je rekao: „Ovo nisu bili amateri.
Njihovi potezi i zajednički rad su dobro promišljeni.
Uz publicitet koji je ova pljačka dobila, malo je verovatno da će ove slike ikad dospeti na crno tržište“.
Robert Vitman bio je stručnjak FBI za krađu umetnina i povratio je više od 225 miliona dolara ukradenih predmeta.
Danas poseduje sopstvenu firmu koja se bavi pronalaženjem ukradenih umetničkih radova. Vitman kaže da se umetnost „ne ceni samo po svojoj dolarskoj vrednosti, već i po značaju za civilizaciju“.
Najveća agonija, kaže on, nastaje „kada bude uništena ili oštećena“.
Prema njegovom mišljenju, krađa je temeljno planirana, kako bi se čuvari naveli da isključe alarm. On, međutim, napominje, da će lopovima biti teško da preprodaju ukradeno.
„U 99,99 odsto slučajeva umetnine se ne kradu po narudžbi, već zahvaljujući veštini lopova da uđu i uzmu ih.
U većini slučajeva uzimaju ono čega mogu lako da se domognu i što mogu da nose sa sobom.“ On kaže da umetnine mogu da služe i kao sredstvo za izbavljivanje iz zatvora. „Ako ih uhvate u oružanoj pljački ili sličnoj situaciji, mogu da ih koriste u pregovorima.“
Elis kaže da ukradene umetnine za lopove mogu da budu svojevrsna polisa osiguranja. „Koriste ih za finansiranje kriminalnih poduhvata.
Ne mogu da uzmu novac iz banke, pa zato kradu pokretnu imovinu, koja se može prodati na crnom tržištu“, dodaje on.
Pošiljke droge ili oružja mogu se osigurati ukradenim umetninama, koje su kao takve mnogo vrednije od svakog žetona u kazinu.
Pikasovi radovi su gotovo svake godine najprodavaniji na svetu i redovno se prodaju za više od 25 miliona dolara.
Dve hiljade desete su prodati za ukupno 311,6 miliona i bili četvrti najprodavaniji od svih umetničkih dela, tvrdi francuska firma Artprajs.
Od 2006. godine iz muzeja je ukradeno pet Pikasovih slika, računajući i jednu provalu 2010. u Parizu, kada je ukradeno umetnina u vrednosti većoj od 120 miliona dolara.
Pronađe se manje od 10 odsto ukradenih umetnina i retko se sazna kakva je njihova krajnja sudbina.
Dok se spremao da poseti muzej, jedan pokrovitelj, Konstandinos Malamis, rekao je za SETimes: „Nisam iznenađen.
Mi ne čuvamo stvari koje su dragocene“.
Bugarska pokreće tribunal protiv mafije
Specijalizovani sud otvoren je u Bugarskoj posle šestomesečnog odlaganja, ali mnogi su oprezni u pogledu svojih očekivanja.
Svetla Dimitrova za Southeast European Times iz Sofije -- 13.1.2012.
Maskirani policajci organizuju operaciju protiv mafije u plivačkom kompleksu Spartak u Sofiji 10. februara 2010. godine.
Bugarska je otvorila svoj sud protiv organizovanog kriminala 3. januara. [Rojters]
U relativno mirnoj stambenoj oblasti u Sofiji nalazi se dvospratna bež-bela zgrada koja je do prošle godine bila sedište bugarske Državne agencije za nacionalnu bezbednost.
Sada se u njoj nalazi novi specijalizovani sud te balkanske zemlje protiv organizovanog kriminala, koji je otvoren ovog meseca, nakon šestomesečnog odlaganja.
Tokom obilaska renovirane zgrade, bugarski premijer Bojko Borisov rekao je u utorak (10. januara) da je imala „tamnu prošlost i svetlu budućnost“.
Bugarska, koja je više puta kritikovana od strane Brisela zbog svog neuspeha da se efikasno nosi sa tim problemom, odlučila je da uspostavi specijalan sud da bi ubrzala tempo procesa.
Suđenja šefovima podzemlja u Bugarskoj odugovlače se godinama, a doneta je nekolicina presuda.
Novi dvostepeni sistem -- koji uključuje prvostepeni sud koji vodi suđenja i drugostepeni koji se bavi žalbama, svaki sa pridruženim specijalnim tužilaštvom -- trebalo je prvobitno da počne sa radom u julu.
Međutim, problemi sa finansiranjem i regrutovanjem doveli su do odlaganja.
Na kraju je vlada dala više miliona evra za plate osoblja, opremu, sudnice, pritvorske jedinice i druge objekte.
„Ono što je važno nije samo oprema, nego i hrabrost i lični stav sudija koji će tamo raditi“, kaže ministarka pravde Dijana Kovačeva.
Bivši potpredsednik Okružnog suda Sofije Georgi Ušev, koji je u oktobru odlučio da vodi tribunal protiv mafije, rekao je da očekuje da će do 80 slučajeva biti prebačeno novoj instituciji narednih dana.
Dodatnih 350 slučajeva verovatno će biti prosleđeno njegovom sudu do kraja godine, nakon okončanja istraga.
Prema izveštajima medija, prvi sudski slučaj biće protiv jednog od navodno vodećih šefova podzemlja u zemlji, Krasimira Marinova.
Bivši rvač i početkom devedesetih godina osnivač jedne od prvih velikih mafijaških struktura u Bugarskoj, Marinov je optužen početkom januara za organizovanje naoružane mreže za distribuciju narkotika koja je delovala u crnomorskom odmaralištu Sunčana plaža između avgusta 2009. i maja 2010. godine.
Marinov i njegov mlađi brat Nikolaj su 2005. godine uhapšeni na osnovu optužbi da su kovali zaveru za ubistvo penzionisanog generala Ljubena Goceva, bivšeg šefa državne bezbednosti iz doba komunizma; Ivana Todorova, mafijaškog bosa umešanog u krijumčarenje cigareta i druga krivična dela i Nikole Damjanova, finansijskog direktora kontroverzne industrijske grupe TIM, sa sedištem u Varni.
Obojica su oslobođeni 2010. godine zbog nedostatka dokaza, mada su četiri ličnosti nižeg ranga osuđene na zatvorske kazne u trajanju između 34 meseca i pet godina.
S obzirom na slabu reputaciju Bugarske u rešavanju slučajeva organizovanog kriminala u protekle dve decenije, analitičari ne očekuju da novi sistem brzo dovede do promene.
Uprkos svim rezervama koje je imao u pogledu specijalnog suda kao neke vrste poslednje solucije, Tihomir Bezlov, viši analitičar u sofijskom Centru za studije demokratije, i dalje vidi to kao „na neki način pozitivan korak“.
Komplikovani odnosi između sudija i kriminalnih mreža u nekim delovima zemlje onemogućavaju donošenje čak i najblažih presuda, rekao je on za SETimes.
„Tako da je ovaj sud pokušaj da se prekinu te veze i da se uhvati u koštac sa zaostavštinom poslednjih 20 godina, ali sa svim ograničenjima koja proizlaze iz nedostatka iskustva i različitih pravnih poteškoća koje prate proces“, rekao je Bezlov.
S obzirom da se mnogi krugovi protive specijalnom sudu, uključujući sudije i advokate koji su izneli neke razumne argumente protiv te institucije, ovaj bugarski analitičar nije „preterano optimističan“ u svojim očekivanjima.
„U zemljama kao što je Bugarska za promene je potrebno vreme; one su često neodržive i puno je neuspeha pre nego što se nešto zaista postigne.
Tribunal bi mogao da bude pozitivan korak u okviru onoga što mi ovde imamo“, zaključio je Bezlov .
Vladajuća stranka desnog centra GERB najavila je svoje planove za uspostavljanje specijalnog tribunala 2010. godine.
Međutim, njena ideja da se sud takođe bavi slučajevima korupcije na visokom nivou naišla je na žestoki otpor drugih parlamentarnih stranaka, grupa za zaštitu prava i advokata, pa se na kraju odustalo od nje.
„U zemlji u kojoj vlada vladavina zakona sud mora da bude nezavistan.
On ne može da služi kao vladino sredstvo na putu ka ostvarivanju konkretnog cilja ili implementaciji specifične politike“, rekla je Ivanka Ivanova, programska direktorka na sofijskom Institutu Otvoreno društvo, u intervjuu za SETimes. „Ako sud teži određenom cilju, onda postaje vanredni sud, a vanredni sudovi su zabranjeni Ustavom Bugarske.“
Ideju o suđenju visokim zvaničnicima za korupciju u tribunalu kritikovala je Evropska komisija za demokratiju kroz pravo, poznatija kao Venecijanska komisija, pa je na kraju povučena.
Druge balkanske zemlje koje imaju specijalne sudove protiv mafije su Srbija i Hrvatska, koja je uspostavila svoj sud u oktobru 2008. godine, nakon eksplozije auto-bombe u kojoj su poginuli Ivo Pukanić, vlasnik hrvatskog nedeljnika Nacional i njegov šef marketinga Niko Franjić.
Srpski sud je uspostavljen pre ubistva premijera Zorana Đinđića u martu 2003. godine.
Suđenje onima koji su umešani u zaveru protiv prvog demokratski izabranog premijera na kraju je postalo „najpoznatiji slučaj“ u istoriji te institucije, rekao je za SETimes Milan Antonijević, predsednik Komiteta pravnika za ljudska prava .
„Specijalni sud je dobro uticao na pravosuđe i, ako uporedimo njegovu praksu sa praksom drugih sudova, videćemo veliku razliku u broju potvrđenih presuda, u broju tih kvalitetnih predmeta“, rekao je on.
„Oko 100 presuda usvojeno je samo 2011. godine“, rekao je Antonijević, dodajući da sud ubrzava svoj rad i da je broj procesa koje pokreće tužilaštvo takođe u porastu .
Mada je bilo primera odugovlačenja suđenja ili pitanja koja sudije i advokati nisu adekvatno rešavali, „Srbiji je ovaj sud potreban“, rekao je on.
Ovom izveštaju doprinela je dopisnica SETimesa iz Beograda Ivana Jovanović.
Vojni veterani u Federaciji BiH napokon dobijaju penzije
Vlada FBiH je usvojila budžet i otvorila vrata za vojne penzije.
Bedrana Kaletović za Southeast European Times iz Sarajeva -- 13.1.2012.
Protest penzionisanih pripadnika oružanih snaga pred zgradom parlamenta. [Bedrana Kaletović/SETimes]
Zahtevi penzionisanih vojnika koji su protestovali pred državnim parlamentom krajem prošlog meseca zbog kašnjenja sa isplatom penzija usvojeni su u sredu (11. januara), kada je Dom naroda parlamenta Federacije Bosne i Hercegovine usvojio budžet kojim je predviđeno izdvajanje od 170 evra mesečno po vojniku.
Njihove kolege iz RS nisu te sreće; srpski entitet još uvek nije izdvojio sredstva za penzionisane vojnike.
Na veliko iznenađenje, odlučeno je da svaki penzionisani pripadnik Oružanih snaga Federacije donira desetak evra svojih mesečnih prihoda kako bi se obezbedila kakva takva penzija za penzionisane pripadnike Vojske Republike Srpske.
Prošlog meseca, vlada je predložila budžet za 2012. godinu u vrednosti od 515 miliona evra, koji je parlament ekspresno usvojio u 48 sati koji su delili formiranje vlade i novu godinu.
Iako se tim budžetom izdvaja osam miliona evra za penzije, mnogi su skeptični.
„Političari su svesni da se ne mogu igrati sa nama.
Branili smo svoju zemlju i sada želimo naš novac“, kaže za SETimes jedan od demonstranata koji je, u strahu od odmazde, želeo da ostane anoniman.
Prema podacima Udruženja penzionera FBiH oko 60 posto penzionera živi na rubu egzistencije.
„Težak je život penzionera.
Muči nas loš životni standard i neadekvatna zdravstvena zaštita“, kaže Omer Omerefendić, predsednik Saveza penzionera FBiH.
Omerefendić se još uvek nada da će vlast održati obećanje od pre nekoliko godina i povećati penzije, iako su vrlo male šanse da se to dogodi u ovom budžetskom proračunu.
Jedini koji imaju nadu da će im plate biti povećane su administrativni radnici.
Njih više od 120.000 redovno prima platu iz budžeta svih nivoa vlasti.
„Javna potrošnja u našoj zemlji godinama nije ispod 60 posto BDP- a, što je mnogo više od zemalja u regionu ili u EU gde su izdvajanja za javnu potrošnju oko 35,8 posto BDP-a“, kaže finansijski savetnik u privrednoj komori Tuzle Esad Durić za SETimes.
Damir Mehmedbašić, direktor Centra za zastupanje građanskih interesa, kaže za SETimes da budžet kojim se održava socijalni mir nije održiv.
„Visok nivo socijalnih davanja u BiH je neodrživ zbog toga što se sredstva ne isplaćuju onima kojima su namenjena, nego idu u džepove privilegovanih.
Osim što se radi o jednoj od najvećih nepravdi u našoj zemlji, neefikasna raspodela socijalnih davanja predstavlja i prepreku za razvoj“, kaže on.
Predviđa se da će u 2012. godini javne ustanove potrošiti rekordnih 4,5 milijarde evra.
Iako je bilo obećanja da će se štedeti, privremeni budžet takve znake ne pokazuje.
„BiH u 2013. godini počinje sa otplatom kredita po stend-baj aranžmanu Međunarodnog monetarnog fonda, a Federacija BiH od 2012. godine kreće sa otplatom obveznica po staroj deviznoj štednji i ratnim potraživanjima.
Sve to će stvoriti veliki budžetski deficit“, kaže Mehmedbašić.
EU i Sjedinjene Države pozivaju na brzo formiranje nove srpske vlade i nastavak demokratskih reformi
Pozdravljajući slobodne i poštene izbore održane u Srbiji, zapadne sile su pozvale na brzo formiranje nove vlade i nastavak posustalih reformi.
(Njujork Tajms, Indipendent, Elektronski Telegraf - 30/12/03; AFP, AP, Rojters, BBC, FT, VOA, RFE/RL, Tanjug - 29/12/03)
EU je u ponedeljak (29. decembra) pozvala demokratske stranke u Srbiji da se ujedine i brzo formiraju vladu koja će sprovoditi proevropske reforme.
Takva vlada, ukazuje EU, dobiće potpunu podršku Unije.
Pozdravljajući nedeljne «mirne, slobodne i poštene» parlamentarne izbore, visoki predstavnik EU za spoljnu politiku i bezbednost Havijer Solana u ponedeljak je izrazio uverenje da «postoji osnova neophodna za ponovo pokretanje reformskih napora, za dalji napredak u pravcu Evrope i nastavak uspešne politike dobrosusedstva».
Šest stranaka -- četiri prodemokratske političke snage i dve stranke na čijem čelu se nalaze haški optuženici -- prešlo je cenzus od 5 procenata neophodan za ulazak u novi parlament koji broji 250 mesta.
Prema 95 odsto obrađenih glasova, Demokratska stranka Srbije (DSS) bivšeg jugoslovenskog predsednika Vojislava Koštunice na putu je da dobije 52 poslanička mesta u novom parlamentu, što predstavlja najveću zastupljenost u odnosu na sve druge proreformske stranke.
Demokratska stranka osvojila je 37 mesta, a G17 Plus 34.
Koalicija Srpskog pokreta obnove i Nove Srbije dobila je 23 poslanička mesta.
Ultranacionalistička Srpska radikalna stranka (SRS) na čelu sa Vojislavom Šešeljem, koji je optužen za ratne zločine i nalazi se u pritvoru, biće najveća parlamentarna stranka sa 81 poslanikom.
Socijalistička partija Srbije bivšeg jugoslovenskog predsednika Slobodana Miloševića, koji je trenutno u Hagu gde mu se sudi za ratne zločine, osvojila je, kako se izveštava, 22 poslanička mesta.
U saopštenju objavljenom u ponedeljak, Solana je ukazao da i pored činjenice što su «ekstremne nacionalističke snage» izgleda ojačale posle ovih izbora, veruje da one neće biti u mogućnosti da formiraju vladu.
«Apelujem na sve demokratske snage da rade zajedno kako bi se obezbedilo brzo formiranje nove vlade koja će biti zasnovana na jasnom i snažnom evropskom reformskom programu», rekao je Solana.
«EU će pružiti punu podršku takvoj vladi».
S obzirom da su zajedno osvojile ukupno 59 odsto glasova, četiri prodemokratske stranke biće u poziciji da formiraju koalicionu vladu.
Sjedinjene Države su takođe pozvale demokratske snage u novom parlamentu Srbije da «postignu konsenzus i brzo formiraju novu vladu, kako bi se nastavili reformski procesi započeti u oktobru 2000. godine».
Zamenik portparola američkog Stejt departmenta Adam Ereli pozdravio je činjenicu da su nedeljni izbori protekli nesmetano, kao i aktivno učešće građana Srbije u demokratskom procesu.
«Očekujemo da one stranke koje zastupaju demokratske ideale i standarde nastave proces ekonomskih, pravosudnih i vojnih reformi, kao i podršku punoj implementaciji Dejtonskog spoprazuma, punu saradnju sa Međunarodnim krivičnim sudom za bivšu Jugoslaviju (MKSJ), uključujući hapšenje i izručenje Ratka Mladića MKSJ-u, i nastavak dobrih odnosa sa susednim zemljama, što će Srbiji i Crnoj Gori omogućiti punopravno članstvo u evroatlantskim institucijama», rekao je Ereli.
U međuvremenu, zamenik predsednika SRS-a Tomislav Nikolić u ponedeljak je predložio da njegova stranka i DSS udruže snage i formiraju novu vladu, ukazujući da SRS i stranka Vojislava Koštunice imaju dosta zajedničkog.
DSS je odbila da komentariše ponudu.
Koštunica, koji se kao i SRS protivi izručenju građana Srbije koje je Haški tribunal optužio za ratne zločine, pre izbora je odbacio mogućnost saradnje sa Seseljevom strankom.
Očekuje se da će parlamentarne stranke 5. januara početi razgovore o koaliciji.
Parlament bi trebalo da se sastane 27. januara.
U međuvremenu, predstavnici međunarodne misije koji su pratili izbore ocenili su da su oni protekli u slobodnoj i fer atmosferi, i u skladu sa međunarodnim standardima.
Oni su kao dva glavna problema naveli zastareli izborni zakon i imena osoba optuženih za ratne zločine na izbornim listama stranaka.
Albanski predsednik poziva na debatu umesto nasilja
TIRANA, Albanija -- Predsednik Bamir Topi ponovio je svoj poziv svim političarima da vode produktivne debate i uzdrže se od nasilja i retorike.
Topi je to rekao na svečanosti u utorak (5. aprila) posvećenoj istaknutim ličnostima koje su pomogle da se sruši komunistički režim pre 20 godina.
On je iskoristio priliku da uputi poruku kandidatima na predstojećim lokalnim izborima 8. maja. „Političke stranke treba da izostave retoriku i razmotre praktične razvojne projekte“, rekao je Topi. (24 ore, Telegrafi, Alsat, Klan – 5.4.2011)
Kultura i sport: Odlikovan bugarski klizački par
Bugarski predsednik Georgi Prvanov odlikovao je ordenom Stara Planina dvostruke svetske šampione Albenu Denkovu i Maksima Staviskog.
Takođe ove nedelje: Crna Gora otvorila stalnu misiju u UNESKO-u.
Albena Denkova i Maksim Staviski. [Geti imidžis]
Poznati bugarski klizački par Albena Denkova i Maksim Staviski dobili su najveće državno odlikovanje, orden Stara Planina prvog stepena, za svoj doprinos razvoju sporta u zemlji.
Predsednik Georgi Prvanov uručio im je odlikovanja 10. aprila.
Treneri klizačkog para Natalija Liničuk i Genadij Karponosov dobili su Počasni znak predsednika Bugarske.
Denkova i Staviski su u martu osvojili zlatnu medalju na Svetskom prvenstvu u umetničkom klizanju koje je održano u Tokiju -- svoju drugu svetsku titulu.
Albanska premijera Bizeove opere "Karmen" održana je 7. aprila u Nacionalnom pozorištu opere i baleta u Tirani.
Operu je režirala Francuskinja Patricija Panton, dirigent je bila Španjolka Glorija Izabel Ramos Trijano, dok su ansambl činili albanski i strani izvođači.
Regionalni romski festival pod nazivom "Umetnost protiv predrasuda" održan je u Međunarodnom kulturnom centru u Tirani.
Manifestacijom, koju su organizovali Savet Evrope i Evropska komisija, obeležen je Međunarodni dan Roma koji je 8. aprila proslavljen širom sveta.
Festival je uključivao koncerte, izložbe fotografija, slika, skulptura, umetničkih i ručnih radova.
Zagreb će između 21. i 27. maja biti domaćin Svetskog prvenstva u stonom tenisu.
Sponzori takmičenja su Zagrebačka Banka i kompanija Končar, a učestvovaće preko 700 stonotenisera iz 132 zemlje.
Stalna misija Crne Gore u UNESKO-u zvanično je otvorena 4. aprila, kada je generalni sekretar UNESKO-a Koičiro Macura prihvatio akreditive ambasadorke Crne Gore u Parizu Milice Pejanović.
Crna Gora je u martu primljena kao 192. član UNESKO-a, nekoliko meseci posle izlaska iz bivše državne zajednice sa Srbijom.
U srpskom gradu Smederevu 6. aprila je otvorena 24. kulturna manifestacija "Nušićevi dani", posvećena poznatom srpskom piscu, dramaturgu, satiričaru i besedniku Branislavu Nušiću (1864-1938).
Manifestacija će trajati do 29. aprila, a program uključuje umetničke izložbe i pozorišne predstave srpskih i stranih pozorišnih trupa.
Treći međunarodni sajam slavističkih bibliotekara biće održan između 19. i 23. aprila u Sarajevu i Tuzli.
Ove godine na manifestaciji će biti analizirani istorija i funkcionisanje najvećih slavističkih književnih kolekcija u Evropi i Sjedinjenim Državama, kao i mogućnosti za uvođenje modernih tehnologija u biblioteke.
(Razni izvori --04/04/07-11/04/07)
Saudijska Arabija postaje 58. država koja je priznala Kosovo
Saudijska Arabija postala je 58. zemlja koja je priznala nezavisnost Kosova.
Dok u Prištini izražavaju svoju zahvalnost, srpski zvaničnici kažu da Međunarodni sud pravde mora da donese odluku o nezavisnosti bivše pokrajine.
Besa Bećiri za Southeast European Times iz Prištine -- 22/04/09
Kosovski predsednik Fatmir Sejdiu rekao je da će saudijska odluka "imati uticaj na druge države arapskog sveta i na Islamsku konferenciju". [Geti Imidžis]
Saudijski ambasador u UN Kalid al Nafise saopštio je u ponedeljak (20. aprila) da je Kraljevina Saudijska Arabija priznala državu Kosovo.
Al Nafise je potvrdio vest kosovskom ministru inostranih poslova Skenderu Hiseniju u telefonskom razgovoru.
Saudijska Arabija je 58. država koja je priznala nezavisnost te bivše srpske pokrajine.
Hiseni je u utorak pisao svom saudijskom kolegi princu Saudu Al Fajsalu, izražavajući posvećenost Kosova uspostavljanju bliskih i punopravnih odnosa između dve zemlje.
Prema rečima zvaničnika ministarstva inostranih poslova u Rijadu, Kraljevina je donela odluku "u skladu sa postojećim verskim i kulturnim vezama sa narodom Kosova i uz poštovanje volje naroda Kosova da stekne nezavisnost", izvestila je Saudijska novinska agencija.
Kraljevina se "nada da će ovaj događaj pozitivno doprineti jačanju stubova bezbednosti i stabilnosti na Kosovu i u susednim zemljama ", rekao je taj zvaničnik.
U Prištini, predsednik Fatmir Sejdiu rekao je da će saudijska odluka "uticati na druge države arapskog sveta i Islamske konferencije".
Premijer Hašim Tači rekao je da će saudijsko priznanje uputiti poruku drugim zemljama i da će i one slediti taj primer. "Ovo priznanje … je potvrda energične diplomatske aktivnosti Kosova", rekao je Tači.
Hiseni je izjavio kosovskoj javnoj radiodifuznoj kompaniji RTK da saudijska odluka jasno pokazuje da razmatranje zakonitosti nezavisnosti Kosova u Međunarodnom sudu pravde (MSP) ne podriva nastojanja Prištine vezana za diplomatsko priznanje.
Međutim, u Beogradu, srpski ministar inostranih poslova Vuk Jeremić rekao je da je odluka Rijada da prizna Kosovo vredna žaljenja.
On je ustvrdio da MSP treba da iznese svoje mišljenje o zakonitosti nezavisnosti Kosova.
Mnogi blogeri takođe su izrazili svoje mišljenje. "Divno!
Sada će Katar, Bahrein, Oman, Jordan, Jemen, Liban, Kuvajt i drugi slediti svog lidera!
Hvala vam", napisao je Heki u ponedeljak na beogradskom sajtu B92.
Radoslav skreće pažnju na tekući postupak pred MSP. "Očekuje da će još arapskih zemalja koje su saveznici SAD priznati Kosovo, ali to i dalje neće promeniti bilo šta. ...
Ako presuda [MSP] bude u korist Srbije sva prethodna priznanja mogu da se bace kroz prozor", kaže on.
Međutim, Ivica je drugačijeg mišljenja. "Vrlo je važno da ljudi u Srbiji šire razmišljaju i vide budućnost zajedno sa kosovskim Albancima.
Sigurno je da će posle Arabije još država u Aziji priznati Kosovo kao zemlju."
"Ovo je odlična vest; međutim, pitam se samo zašto Srbija svima ne olakša život: prizna Kosovo i omogući lokalnim Srbima da nastave svoj život", piše Kosovar.
Beograđani vežbaju i prikupljaju novčana sredstva na godišnjem maratonu
Beograđani su proslavili dolazak proleća učešćem na godišnjem maratonu.
Bojana Milovanović za Southeast European Times iz Beograda -- 22/04/09
Kenijci su dominirali na 22. Beogradskom maratonu. [Nikola Barbutov/SETimes]
Više hiljada profesionalnih i amaterskih trkača izašlo je na ulice Beograda tokom vikenda na 22. godišnji maraton u tom gradu.
Broj takmičara čini ovaj događaj, kako se smatra, najvećim maratonom na Balkanu i sportskom manifestacijom u Srbiji sa najvećim učešćem.
Četrdeset zemalja poslalo je svoje predstavnike u Beograd na subotnji (18. aprila) događaj, među kojima je i Kenija čiji su trkači dominirali trkom.
Pun maraton uključivao je 341 trkača, dok je drugih 1.200 trčalo polumaraton.
"Zabavna trka" od 5 kilometara privukla je nekoliko hiljada učesnika.
Neki su trčali promovišući humanitarne razloge.
Predstavnici beogradske opštine Vračar, uključujući predsednika opštine Branimira Kuzmanovića, prikupili su sredstva za banku majčinog mleka trčeći polumaraton.
Njihove pristalice obećale su donacije za svaki kilometar koji pretrči tim Vračara.
"Uspeli smo da prikupimo skoro 11.000 evra i još uvek nam je potrebno oko 1.600", rekao je Kuzmanović posle svoje trke.
Kenijci su dominirali punim maratonom sa šest među deset najbolje plasiranih trkača.
Viktor Kigen iz Kenije pobedio je na ovom prvom maratonu koji je ikada trčao.
On je izjavio novinskoj agenciji Beta da nije očekivao da će pobediti.
Međutim, "bio sam spreman", rekao je on, dodajući da uživa u beogradskoj hrani i gostoprimstvu.
Kigenova zemljakinja An Kosgei bila je prva među ženama i 25. u ukupnom plasmanu.
Zemlja domaćin -- Srbija -- nije u potpunosti ostala van pobedničkog kruga.
Olivera Jevtić osvojila je ženski polumaraton i postala prva dobitnica trofeja Đoko Vještica, u znak sećanja na koosnivača Beogradskog maratona, novinara koji je preminuo prošle godine.
Lokalna vlada organizovala je prvi maraton u gradu 1988, na inicijativu Vještice i atletičarskog entuzijaste Brane Radovića.
Ministarka omladine i sporta Snežana Samardžić-Marković i gradonačelnik Beograda Dragan Đilas zvanično su otvorili trku.
Đilas je rekao da su ovaj i drugi sportski događaji koji se organizuju u Beogradu učinili od njega pravi "grad sporta".
Ove godine Beograd je takođe bio domaćin 42. Svetskog prvenstva u vojnom maratonu, u kojem su učestvovali predstavnici 22 zemlje.
Ministar odbrane Dragan Šutanovac rekao je da je sasvim "prirodno" da se oba takmičenja organizuju u isto vreme.
Croatia Boat Show prebrodio oluju
Godišnji sajam nautike u Splitu bio je uspešan uprkos trenutnoj ekonomskoj krizi.
Ivo Šćepanović za Southeast European Times iz Splita – 22/04/09
Preko 1.300 izlagača, sponzora i drugih učesnika bili su deo Boat Showa. [Ivo Šćepanović/SETimes]
Hrvatski primorski grad Split bio je domaćin jednog od deset najvećih sajmova nautike od 28. marta do 5. aprila, odmah ispred istorijske Dioklecijanove palate.
Na sajmu je bilo izloženo 450 luksuznih brodova, jahti i pomorske opreme.
Prisustvovalo je 1.355 izlagača, sponzora i drugih učesnika koji su predstavljali 20 zemalja.
Sada, u svojoj 11. godini, ovaj šou je uspeo da privuče posetioce uprkos globalnoj ekonomskoj krizi.
Kriza je međutim primorala organizatore da smanje cene karata.
"Spustili smo cene sa 9,5 evra koliko su bile prošle godine na 6,8 evra [ove godine] za radne dane i 8,2 evra za vikende", rekao je Vićenco Blagaić, mladi hrvatski preduzetnik zadužen za sajam.
"Imali smo isti broj stranih i domaćih izlagača kao i prethodne godine.
To je veliki uspeh ... s obzirom na to šta se desilo drugim manjim industrijama i drugim sličnim manifestacijama", dodao je on.
Blagaić je bio manje sreće sa nekim od svojih projekata tokom trenutnog ekonomskog usporavanja, pokušavajući da održi šouove automobila i nekretnina, ali bezuspešno.
Neuspeh je, objašnjava on, odraz "krize u tim industrijama ... sa nautičkom industrijom je drugačija situacija".
Ministar turizma Damir Bajs, počasni gost na dan otvaranja, ocenio je to kao glavni događaj za hrvatski turizam.
"Činjenica da je Croatia Boat Show među deset glavnih nautičkih sajmova na svetu je izuzetno važna … Trenutno, tokom aktuelne globalne ekonomske krize, kada mnogi sajmovi zatvaraju svoja vrata, Split nudi Croatia Boat Show koji privlači mnoge strane turiste", kaže Bajs.
On je istakao da je zemlja zaradila 800 miliona evra od nautičkog turizma 2008. godine i da se slični rezultati očekuju 2009. uprkos krizi.
Predsednik parlamenta Luka Bebić takođe je prisustvovao događaju.
Hrvatska je ranije saopštila da planira da izgradi još 15.000 sidrišta u svojim lukama za deset godina kako bi povećala godišnje prihode zemlje od nautičkog turizma na 2 milijarde evra.
Pregled vesti iz kulture
Pregled vesti iz jugoistočne Evrope iz sveta sporta, zabave i kulture od 8. februara.
(Razni izvori – 08/02/06 – 15/02/06)
Džez kvartet Agora Latin održao je od ponedeljka (13. februar) tri koncerta u Makedoniji, u sklopu programa Američka muzika u inostranstvu 2006.
Kvartet će takođe nastupiti u Turskoj, Grčkoj i na Kosovu. [Tomislav Georgiev]
Poznati albanski slikar Ibrahim Kodra preminuo je 7. februara u svom domu u Milanu u 88. godini života.
Kodri, čiji su radovi bili predstavljani na brojnim izložbama širom sveta, Albanija je 1996. godine uručila nagradu Ponos nacije.
Film bosanskog režisera Jasmile Žbanić «Grbavica», koji govori o dugotrajnim posledicima masovnih silovanja tokom sukoba u BiH, imao je 12. februara svoju svetsku premijeru u sklopu 56.
Berlinskog filmskog festivala. Ovaj film je jedno od 19 ostvarenja koja se nalaze u konkurenciji za nagradu Zlatni medved, čiji će dobitnik biti saopšten 18. februara.
Izložba dva vodeća grčka rastauratora vizantijskih ikona, Antonisa Glinosa i pokojnog Fotisa Zakarijua, biće otvorena početkom marta u Muzeju Vizantije i Hrišćanstva u Atini.
Kasnije istog meseca u muzeju će biti postavljena izložba crteža slikara ikona iz 18. i 19. veka, iz oblasti Hionades u Epiru.
U Skoplju su od 8. do 11. februara održani Dani slovenačke kulture u Makedoniji čiji je pokrovitelj bila slovenačka ambasada.
Manifestacija je zatvorena specijalnom večerom na kojoj je međunarodnim diplomatama predstavljena slovenačka kuhinja.
Tradicionalni godišnji Sajam venčanja održan je prošlog vikenda u Svetskom trgovinskom centru u Bukureštu.
Vodeći rumunski dizajneri predstavili su svoje najnovije modele venčanica i prateće opreme.
Izložba fotografija pod nazivom «Autoportret Sarajevo: Pogled iznutra» otvara se ove nedelje u Umetničkoj galeriji Bosne i Hercegovine u Sarajevu.
Izložba uključuje radove devet fotografa.
U Muzeju savremene umetnosti u Skoplju u toku je izložba akvarela poznatih makedonskih i stranih umetnika.
Izloženi su radovi 43 slikara iz 13 zemalja.
Putujuća fotografska izložba pod nazivom «Bukurešt, mali Pariz» biće narednih meseci prikazana u rumunskim ambasadama u Pragu, Varšavi i Bratislavi.
Izložba uključuje 40 fotografija rumunske prestonice od 1937. godine do danas.
Pregled vesti iz kulture
Pregled vesti sa Balkana iz sveta sporta, zabave i kulture od 3. septembra.
(Razni izvori -- 03/09/03 - 10/09/03)
Pregled vesti sa Balkana iz sveta sporta, zabave i kulture od 3. septembra:
Fudbalska reprezentacija Bosne i Hercegovine je 6. septembra u Sarajevu pobedila reprezentaciju Norveške sa 1-0, zadržavši šansu da se kvalifikuje za Evropsko fudbalsko prvenstvo koje se igra sledeće godine.
Bugarska, Grčka i Turska takođe su odnele pobedu, zadržavši prvo mesto u svojim grupama, dva kola pre kraja kvalifikacionih utakmica.
Hrvatska je pobedila Andoru sa 3-0, dok je Albanija izgubila od Gruzije sa 3-0.
Fudbalski navijači iz cele Makedonije i iz susednih zemalja okupili su se u Skoplju kako bi videli engleski nacionalni tim i njegovog popularnog kapitena Dejvida Bekama u utakmici protiv Makedonije, u okviru kvalifikacija za Evropsko prvenstvo 2004.
Engleska je pobedila sa 2-1.
Posle utakmice, Evropska fudbalska federacija, UEFA, saopštila je da će pokrenuti disciplinski postupak protiv makedonskog fudbalskog saveza zbog rasističkog skandiranja protiv igrača engleske ekipe.
Obnova crkve Svetog Georgija u Edirnu, u Turskoj, počeće ovog meseca, saopštio je generalni konzul Bugarske za pokrajinu Edirne, Georgi Dimov.
Troškovi projekta rekonstrukcije bugarske crkve iznosiće 100.000 evra.
U bugarskom gradu Varna je u periodu između 29. avgusta i 4. septembra održan filmski festival Ljubav je ludost.
Češki film Mala gnezda, reditelja Jana Hrebejka, osvojio je glavnu nagradu festivala, dok su Mađarica Mari Torosik i Ukrajinac Dimitri Lalenkov osvojili nagrade za najbolju glumicu i najboljeg glumca.
Bugarsko nacionalno pozorište Ivan Vazov izvešće Šekspirovu dramu Bura u Butrintu, u Albaniji, u sklopu međunarodnog pozorišnog festivala koji se tamo održava.
Interpretacija komada u režiji Aleksandra Morfova osvojila je nagradu za najbolju predstavu na Ohridskom letnjem festivalu 1997. godine.
Hrvatski jedriličar Sime Fantela osvojio je zlatnu medalju na 470. juniorskom svetskom prvenstvu u jedrenju, održanom 6. septembra na austrijskom jezeru Nojzidlerze.
Njegov sunarodnik Ante Kujundžić osvojio je srebrnu medalju.
Međunarodni mesec poezije otvoren je 3. septembra u Zagrebu pod sloganom «Poezija bez granica - sastajanje».
Manifestacija je nastavak austrijske inicijative «Vreme za pesmu» koja postoji 20 godina, a ove godine se prvi put održava izvan Beča.
Koorganizatori manifestacije su gradovi Zagreb i Beč i hrvatski PEN centar.
U Atini je između 4. i 7. septembra održan 8. međunarodni festival stripa.
Manifestaciju, koja je okupila poznate strane i grčke umetnike, je organizovao magazin Babel pod pokroviteljstvom ministarstva kulture.
Među učesnicima festivala je bio i Alberto Brekija, legenda argentinskog stripa.
Nevladina organizacija Mladi istraživači iz Banja Luke, iz Bosne i Hercegovine, organizovala je desetodnevni ekološki kamp u blizini Srpca.
Učesnici su obećali da će za Istraživački centar Matematičkog fakulteta napraviti ekološki biljni filter za prečišćavanje otpadnih voda.
Pobednici makedonskih izbora pokušavaju da formiraju koaliciju
Sa 44 poslanička mesta koliko je dobila na izborima, VMRO-DPMNE mora da formira koaliciju da bi mogla da dođe na vlast u Makedoniji.
Prema rečima portparola stranke, preliminarni dogovor je već postignut.
Marina Stojanovska za Southeast European Times iz Skoplja – 10/07/06
Međunarodni zvaničnici ocenili su izbore održane 5. jula kao poštene, sa samo manjim nepravilnostima. [Tomislav Georgiev]
Međunarodni zvaničnici ocenili su izbore održane 5. jula kao poštene, sa samo manjim nepravilnostima. [Tomislav Georgiev]
Stranka je ostvarila ubedljivu pobedu nad sadašnjom vladajućom koalicijom koju predvode socijaldemokrate, a koja je dobila samo 32 u odnosu na 44 poslanička mesta koliko je osvojila opozicija.
Prema rečima portparola stranke, VMRO-DPMNE je već postigla preliminarni dogovor koji bi joj doneo 61 glas u parlamentu od 120 mesta.
Razgovori se nastavljaju.
Predloženu koaliciju za sada čine VMRO-DPMNE, Demokratska partija Albanaca, Nova socijaldemokratska partija, stranka Demokratska obnova Makedonije i verovatno Stranka za evropsku budućnost, saopštio je portparol Aleksandar Bicikliski.
On je dodao da stranka još uvek razmatra mogućnost saradnje sa Demokratskom unijom za integraciju koja je bila član odlazeće vlade na čelu sa premijerom Vladom Bučkovskim.
Ovi izbori, šesti od kada je Makedonija stekla nezavisnost, ocenjeni su kao pošteni i demokratski od strane međunarodnih predstavnika, koji su saopštili da je bilo samo izolovanih nepravilnosti.
«Dan izbora bio je miran.
Međutim, bilo je nekoliko izolovanih ozbiljnih incidenata», rekla je Odri Glover, šef posmatračke misije ODIHR.
Sjedinjene Države i EU takođe su pohvalili način na koji su izbori sprovedeni.
«Ovi izbori su veliki korak napred u ispunjavanju cilja Makedonije koji je odnosi na integraciju u evroatlantske strukture.
Kao takvi predstavljali su pravu pobedu za Makedoniju i njene građane», navodi se u saopštenju koje je objavila američka ambasada.
Ambasada je takođe pozvala relevantna državna tela da ispitaju ozbiljne izborne nepravilnosti bez ikakvih odlaganja.
Specijalni izaslanik EU za Makedoniju Irvan Fuer čestitao je zemlji.
«Dobro urađen posao!
Sproveli ste mirne izbore i to je veliki uspeh za zemlju u odnosu na nasilne konflikte koji su se dogodili tokom izborne kampanje», rekao je on.
Komesar za proširenje EU Oli Ren takođe je čestitao na pravednim izborima i rekao da se očekuje da nova vlada nastavi evropski program.
Makedonski predsednik Branko Crvenkovski uputio je pismo generalnom sekretaru NATO-a Japu de Hopu Sheferu i predsedniku Evropske komisije Žozeu Manuelu Barozu.
«Način na koji su bili organizovani i sprovedeni parlamentarni izbori još jednom je potvrdio snažnu posvećenost makedonskih građana da nastave svoje napore u pravcu demokratske reforme i evroatlantske integracije zemlje», navodi se u pismu.
Konstitutivna sednica novog parlamenta zakazana je za 26. jul.
Posle toga predsednik ima deset dana da poveri mandat za sastav nove vlade stranci ili strankama koje su osvojile većinu, koje onda moraju da predaju listu ministara i program rada u roku od 20 dana.
U međuvremenu, Državna izborna komisija saopštila je u nedelju da je zbog nedostatka dokaza odbacila svih 47 prigovora koje su stranke predale u vezi sa izborima 5. jula.
Po zakonu, odluke komisije mogu da se ospore u roku od 48 sati pred Vrhovnim sudom, čija je odluka konačna.
Pregled poslovnih vesti
Pregled poslovnih i ekonomskih vesti sa Balkana od 3. septembra:
(Razni izvori – 03/09/04 - 09/09/04)
Turski provajder mobilne telefonije Turksel u prvih šest meseci 2004. godine ostvario je profit od 141,6 miliona evra, uz povećanje broja korisnika za 6 odsto, navodi se u saopštenju kompanije.
Turksel pokriva 60 procenata tržišta mobilne telefonije u Turskoj. [Arhivski snimak]
Elektroprivreda Srbije, EPS, saopštila je da će biti spremna za priključenje na elektrosistem zapadne Evrope planirano za 10. oktobar.
Za taj dan predviđeno je ponovno međusobno povezivanje dalekovodnih električnih mreža zemalja jugoistočne Evrope, prekinuto 1991. godine zbog sukoba u bivšoj Jugoslaviji.
U svom najnovijem mesečnom izveštaju, rejting agencija Dan i Bredstrit potvrdila je ocenu DB4d za Hrvatsku.
Objašnjavajući ovu odluku agencija je ukazala na prošlomesečno odobravanje stend-baj aranžmana između Hrvatske i MMF-a, naglašavajući da bi to moglo pozitivno da se odrazi na poverenje i zainteresovanost investitora.
Makedonski spoljnotrgovinski deficit dostigao je 565,4 miliona evra u periodu od januara do jula ove godine -- 130,9 miliona evra više nego u istom periodu prošle godine.
Podaci koje je objavio državni biro za statistiku takođe pokazuju da je u prvih sedam meseci 2004. godine izvoz pokrio 56 procenata uvoza.
MMF poziva na temeljite reforme grčkog tržišta rada i sistema socijalnog osiguranja, saopštili su 8. septembra predstavnici Fonda tokom sastanka sa predstavnicima grčkih poslovnih asocijacija.
Delegacija MMF-a boravi u redovnoj godišnjoj poseti Grčkoj.
U novom izveštaju koji je objavila turska Glavna policijska direkcija ukazuje se da skoro 18 procenata naftnih derivata koji se godišnje prodaju na turskom tržištu potiče od nelegalnog uvoza.
Taj uvoz obavlja se uglavnom preko istočnih regiona Turske i dovodi do poreskih gubitaka u iznosu do 2,05 milijardi evra godišnje, ukazuje se u izveštaju.
EBRD je najavila da će investirati milion evra u bosansku kompaniju Primus u kojoj će imati 45 procenata deonica.
Sredstva će biti iskorišćena za modernizaciju opreme i proširenje proizvodnje ove kompanije, koja proizvodi PVC, aluminijumsku stolariju i drvene elemente.
Španska vlada odobrila je novu kreditnu liniju u iznosu od 10 miliona evra za mikrofinansiranje u Srbiji.
Španija je već ranije obezbedila Srbiji kreditnu liniju od 5 miliona evra, kojom je omogućeno izdavanje 3.000 mikrokredita.
Vlada Republike Srpske saopštila je da je kompanija GFNT-Farmlend iz Vajominga stekla pravo na kupovinu 65 odsto Govedarske farme, kompanije za uzgoj stoke.
Američka kompanija, koja je jedina dala ponudu na tenderu za Govedarsku farmu, ponudila je da plati 5.100 evra i preuzme dug u iznosu od 3,5 miliona evra.
Kultura i sport: Bugarski klizači pobedili na takmičenju u Parizu
Bugari Albena Denkova i Maksim Staviski pobedili su na klizačkom takmičenju Trofej Bompar u Parizu.
Takođe u pregledu vesti iz sporta i kulture za ovu nedelju: makedonska grupa "Leb i sol" na turneji po regionu, otvoren 46. Solunski međunarodni filmski festival.
Albena Denkova i Maksim Staviski [Geti Imidžis]
Bugarski par Albena Denkova i Maksim Staviski pobedili su na klizačkom takmičenju Trofej Bompar u Parizu.
Svetski prvaci završili su takmičenje sa 197,25 poena, drugi je bio francuski par Izabela Delobel i Olivije Šonfelder sa 194,62 poena, a treći Italijani Federika Fajela i Masimo Skali sa 176,62 poena.
Denkova i Staviski sada će učestvovati na poslednjem takmičenju ove sezone, Gran Pri finalu u Rusiji sledećeg meseca.
Makedonska grupa "Leb i sol", jedna od najpopularnijih grupa bivše Jugoslavije, počela je veliku regionalnu turneju koncertom u Novom Sadu.
Turnejom -- koja će trajati do 28. decembra -- obeležava se 30 godina postojanja i rada grupe.
Leb i sol će takođe nastupiti u Banja Luci, Splitu, Zagrebu, Rijeci, Sarajevu, Skoplju, Ljubljani i Beogradu.
Ogromna slika koju su nacrtali učenici rumunske srednje škole Nikolaje Tonica iz Bukurešta ušla je u Ginisovu knjigu rekorda.
Sliku dužine 3,464 metra zvanično su izmerili predstavnici Ginisove knjige na aerodromu Banasa, gde je izložena.
U grčkom gradu Solunu otvoren je 47.
Solunski međunarodni filmski festival koji će trajati do 26. novembra.
U zvaničnoj konkurenciji festivala nalazi se četrnaest filmova -- dva grčka i 12 stranih.
Ove godine u okviru programa festivala biće prikazana i ostvarenja brazilske i nove kineske kinematografije, kao i specijalna retrospektiva filmova svetski poznatog nemačkog režisera Vima Vendersa.
Skulptura pod nazivom "Orfejeva lira" poznatog bugarskog umetnika Zijatina Nurijeva koji sada živi i radi u Istanbulu, zvanično je otkrivena u centru grada Kardžali, u Bugarskoj.
Gigantska skulptura visine 9 metara i širine 12 metara napravljena je od 3,6 tona čelika.
Srpska ženska odbojkaška reprezentacija osvojila je bronzanu medalju na Svetskom odbojkaškom prvenstvu koje je održano prošle nedelje u Japanu.
Srpkinje su pobedile Italiju 3-0.
Zlatnu medalju je osvojila reprezentacija Rusije, a srebrnu reprezentacija Brazila.
(Razni izvori 15/11/06-22/11/06)
Šest godina kasnije većina odredbi Ohridskog sporazuma ispunjena
Decentralizacija i pravilo o duploj većini za usvajanje nekih zakona neki su od ključnih rezultata sporazuma iz avgusta 2001. godine kojim je okončan međuetnički sukob.
Marina Stojanovska za Southeast European Times iz Skoplja - 22/08/07
Parovi šetaju parkom u centru Skoplja.
Makedonija je ovog meseca obeležila šestu godišnjicu značajnog sporazuma kojim je okončan međuetnički sukob u zemlji. [Geti imidžis]
Makedonija je ovog meseca obeležila šestu godišnjicu Ohridskog okvirnog sporazuma.
Sporazumom, potpisanim 13. avgusta 2001. godine, okončan je višemesečni oružani sukob u zemlji.
Od tada je postao instrumentalni deo procesa evroatlantske integracije Makedonije.
Sporazum je doveo do ustavnih izmena uvođenjem takozvanog Badinterovog principa. Na osnovu njih određeni zakoni moraju da dobiju odobrenje poslanika koji predstavljaju manjinske zajednice da bi bili usvojeni.
Uspostavljen je i parlamentarni panel poznat po imenu Komitet za odnose između zajednica.
Na osnovu ustavnih izmena takođe je proširena uloga ombudsmana.
On sada nadgleda sprovođenje principa adekvatne i pravedne zastupljenosti malih etničkih zajednica.
Najznačajniji rezultat sporazuma je međutim bio novi zakon o teritorijalnoj reorganizaciji kojim je pokrenut dvogodišnji proces decentralizacije.
Obeležavajući godišnjicu sporazuma, američka amabasadorka Džilijan Milovanović izjavila je da je Makedonija ostvarila značajan napredak od 2001. godine.
"Postoji politička stabilnost u Republici Makedoniji.
Imali ste fer i demokratske izbore 2006. godine i svaka etnička zajednica može slobodno da učestvuje u demokratskom životu zemlje", rekla je ona.
Profesor Ljubomir Frčkovski koji je pomogao u izradi nacrta sporazuma kaže da je on u velikoj meri sproveden.
"Usvojen je zakon o teritorijalnoj podeli.
To je bio preduslov za decentralizaciju koja je sada uspešno sprovedena.
Sprovođenje principa adekvatne i pravedne zastupljenosti takođe je bilo uspešno", rekao je Frčkovski.
Vlado Popovski, koji je takođe bio angažovan na izradi sporazuma, veruje da je sprovedeno oko 70 odsto odredbi.
"Usvojen je zakon o upotrebi zastave i preduzeti su veliki koraci u delu (koji se odnosi) na pravednu zastupljenost skoro svake zajednice osim romske zajednice.
Sporazum će biti ispunjen u potpunosti usvajanjem opšteg zakona o upotrebi jezika", rekao je Popovski.
Prošle godine, predsednik Branko Crvenkovski organizovao je zvaničnu svečanost povodom obeležavanja pete godišnjice.
Nasuprot tome, ove godine samo je najveća stranka Albanaca Demokratska unija za integraciju organizovala zvaničnu proslavu.
Iz kabineta predsednika najavljeni su planovi za organizovanje okruglog stola o pravcu kojim je Makedonija išla od potpisivanja Ohridskog sporazuma.
Okrugli sto će biti održan 30. avgusta, kao deo serije debata o budućnosti Makedonije.
Neredi na Kosovu uticali na biznis u pokrajini
Dok Kosovo počinje proces zalečenja posle nereda koji su izbili u martu, skijaški centar kojim upravljaju Srbi računa svoje gubitke i nada se svetlijoj budućnosti -- i okončanju etničkog nasilja u pokrajini.
Birol Urkan za Southeast European Times iz Prištine - 03/05/04
Skijaški centar na Kosovu, Brezovica, izgubio je prihode posle nasilja koje je sredinom marta izbilo u pokrajini. [KFOR]
Milorad, 32, kosovski Srbin koji živi u skijaškom centru na Brezovici ranije je zarađivao 20 do 30 evra dnevno, pre nego što je u nemirima sredinom marta 19 ljudi izgubilo život, više stotina građana ranjeno i poništen dobar deo etničke saradnje izgrađene u proteklih pet godina, nakon okončanja rata.
On je prodavao šokove stotinama turista koji su posećivali centar.
Ovih dana Milorad slabo zarađuje i očajan je.
«Sada nemam nikakve prihode», kaže on.
Na Kosovu su 17. i 18. marta izbili nemiri izazvani, kako se sumnjalo, etničkim napadima. Neredi su odneli živote građana, oštećene su zgrade, a nestao je i veliki deo poverenja koje je izgrađeno putem investiranja u projekte za povratak Srba koji su pobegli u Srbiju.
Posle nereda, žičare nisu više radile i sneg je ostao netaknut, što nije bio slučaj dve nedelje ranije kada su strme padine bile prepune skijaša.
Brezovica je deo srpske enklave Štrpce.
Svim hotelima i lokalnim preduzećima upravljali su lokalni Srbi i korporacija INEKS sa sedištem u Beogradu.
Posle rata, u periodu između 1999. i 2001, kosovski Albanci nisu posećivali skijaški centar iz bezbednosnih razloga.
Situacija se međutim poboljšala 2002. godine i više stotina ljudi dolazilo je na Brezovicu i donosilo dobre prihode lokalnom stanovništvu koje je prodavalo pića, radilo u hotelima ili držalo barove.
Većina gostiju su bili kosovski Albanci, kao i neki stranci zaposleni u raznim organizacijama koje su prisutne na Kosovu.
Turizam i skijaški centar, jedini izvor prihoda za lokalne Srbe, nekada su donosili oko 17.000 evra dnevno.
Skijaška sezona je zbog nereda skraćena i došlo je do gubitaka.
«Ekonomska situacija je postala vrlo teška», kaže Aleksandar Jeničević, menadžer turističkog kompleksa INEKS.
«Zbog događaja od 17. i 18. marta stala je praktično svaka aktivnost usred turističke sezone.
Sada su hoteli prazni, žičare ne rade i primorani smo da kreditima pokrivamo svoje troškove, kao što su plate».
Jeničević je objasnio da se situacija smirila i da je Albancima upućen poziv da posete Brezovicu.
«Kada su u pitanju posete albanskih turista, tu nema problema, putevi su otvoreni i vrata naših objekata su otvorena za sve goste.
Ovde nema bezbednosnih problema», rekao je on.
Uskoro će sneg početi da se topi i hoteli će biti zatvoreni do sledeće skijaške sezone.
Jeničević se nada da više neće biti nemira i da će se bezbednosni uslovi poboljšati.
Albanci bi mogli da povrate poverenje, a Milorad, prodavac šokova sa Brezovice, mogao bi ponovo početi sa radom.
Poslovne vesti: Albanska ekonomija se oporavlja
Albanska ekonomija unapređena je u drugom kvartalu.
Takođe u poslovnim vestima: Kosovo planira da podnese zahtev za članstvo u Svetskoj trgovinskoj organizaciji, a Ford će uskoro otvoriti fabriku u Rumuniji.
Guverner Cantralne banke Adrijan Fulani kaže da je ekonomija Albanije stabilna. [Geti Imidžis]
Albanska ekonomija se blago oporavila u drugom kvartalu ove godine, izjavio je u sredu (26. avgust) guverner Centralne banke Adrijan Fulani.
"Imamo nekoliko raspoloživih statistika o realnoj ekonomiji, ali smo primetili određena poboljšanja u poslovnoj klimi u drugom kvartalu, posle oštrog pada u prvom kvartalu", rekao je Fulani medijima u Tirani, ali je upozorio da su ekonomski pokazatelji još uvek niži od istorijskog proseka.
Kosovo je spremno da podnese zahtev za članstvo u Svetskoj trgovinskoj organizaciji, izjavio je u ponedeljak (24. avgust) ministar trgovine i industrije Lutfi Žarku.
On je dodao da taj korak još uvek neće biti preduzet, jer vlada čeka pogodan trenutak.
Američki proizvođač automobila Ford saopštio je u utorak (25. avgsut) da će 8. septembra početi proizvodnju u svojoj novoj fabrici u Krajovi, u Rumuniji.
Ford je kupio bivšu proizvodnu fabriku kompanije Daevu prošle godine.
Očekuje se da će fabrika proizvoditi oko 300.000 vozila godišnje.
Opština Kragujevac u Srbiji potvrdila je u nedelju (23. avgust) da uspostavlja slobodnu trgovinsku zonu sa italijanskim Fijatom.
Zamenik gradonačelnika Kragujevca Nebojša Zdravković rekao je da se očekuje da će opštinska skupština odobriti plan u septembru, a onda u naredna dva meseca raditi sa Fijatom na detaljima plana.
Kompanija PepsiAmerikas saopštila je u ponedeljak (24. avgust) da investira 105 miliona evra u fabriku flaša u Rumuniji.
Fabrika se nalazi zapadno od Bukurešta i očekuje se da će biti otvorena 1. septembra.
Sarajevski opštinski sud izrekao je u sredu (26. avgust) novčane kazne dvema bankama u Bosni i Hercegovini (BiH) zbog jednostranog nezakonitog podizanja kamata na kredite.
Sud je naložio UniKredit banci da plati kaznu od 10.000 evra, a Rajfajzen banci kaznu od 1.800 evra, posle nekoliko pritužbi klijenata na štetna povećanja kamata.
Sud je otvorio oko 200 sličnih slučajeva protiv deset banaka koje posluju u zemlji.
U četvrtak (25. avgust) je otvorena trajektna linija između Tripolija u Libiji i Famaguste na Kipru.
Trajekt može da prevozi do 200 osoba, a vožnja će trajati oko šest sati.
(Razni izvori – 21/08/09-28/08/09)
Davidović dobio široku podršku kao glavni pregovarač BiH u pregovorima sa EU o SSP
Široko uvažavan kao diplomata, biznismen i politička ličnost, bivši ambasador BiH u Sjedinjenim Državama Igor Davidović smatra se u oba entiteta najboljim izborom za šefa pregovaračkog tima BiH u predstojećim razgovorima sa Briselom.
Antonio Prlenda za Southeast European Times iz Sarajeva – 17/11/05
Kao ambasador Igor Davidović (u sredini) se sastao sa američkim kongresmenom Majkom Tarnerom (desno) i tadašnjim komandantom SFOR-a general-majorom Virdžilom Paketom prošle godine u Vašingtonu. [AFP]
Igor Davidović, bivši ambasador u Sjedinjenim Državama, dobio je široku podršku u celoj Bosni i Hercegovini kao najbolji izbor za šefa pregovaračkog tima zemlje u razgovorima sa EU o Sporazumu o stabilizaciji i pridruživanju (SSP).
Predsednik Republike Srpske (RS) Dragan Čavić zvanično je nominovao Davidovića 8. novembra.
On ima podršku ne samo RS, nego i Federacije BiH.
«Davidović je izabran kao naš glavni kandidat s obzirom na najveći stepen političkog konsenzusa u pogledu njegove poslovne, diplomatske i institucionalne kompetentnosti», rekao je Čavić.
Prihvatajući nominaciju Davidović je rekao da je «spreman da pruži pomoć na putu iz izolacije ka integraciji i RS i BiH».
Kao advokat Davidović je bio šef kabineta u administraciji premijera Milorada Dodika, lidera Saveza nezavisnih socijaldemokrata.
On je pre toga devet godina bio rukovodilac jedne trgovinske kompanije u BiH.
Tečno govori engleski, francuski i ruski.
«Davidović je i dovoljno kompetentan i dovoljno profesionalan i potpuno podržavamo njegovu nominaciju», rekao je Dodik.
«Ambasador se pokazao kao izvanredan profesionalac i imamo izuzetno mišljenje o njemu», rekao je Goran Milojević, potpredsednik Partije demokratskog progresa.
«On je jednostavno idealan za taj zadatak», kaže Zlatko Lagumdžija, predsednik opozicione Socijaldemokratske partije (SDP) iz Sarajeva.
«Davidović je jedan od najboljih ambasadora BiH».
Premijer BiH Adnan Terzić takođe je izneo povoljan stav o Davidovićevoj kandidaturi, koju treba da odobri Veće ministara BiH.
BiH sada čeka zvaničnu odluku EU kojom bi se dalo zeleno svetlo za razgovore čiji se početak očekuje u decembru.
«Od najvećeg je značaja da BiH ima jednu zajedničku pregovaračku poziciju za sve segmente SSP.
Nadam se da će naši političari prepoznati koristi procesa i zaboraviti naše uobičajene razlike radi napretka cele zemlje», rekao je Terzić.
Predsednici Crne Gore i Bugarske razgovarali o integraciji u EU
Bugarska, koja se nalazi na pragu prijema u EU, spremna je da ponudi Crnoj Gori ekspertsku pomoć u nastojanjima za pridruživanje EU, rekao je bugarski predsednik Georgi Parvanov crnogorskom kolegi Filipu Vujanoviću koji je boravio u poseti Sofiji.
Antonela Arhin za Southeast European Times iz Podgorice – 17/11/05
Bugarski predsednik Georgi Parvanov (desno) razgovara sa crnogorskim kolegom Filipom Vujanovićem pre njihovog sastanka u Sofiji 31. oktobra. [AFP]
Bilateralna saradnja, integracija u EU i planirani referendum o nezavisnosti bile su glavne teme na dnevnom redu tokom nedavne dvodnevne posete crnogorskog predsednika Filipa Vujanovića Bugarskoj, koja je završena 1. novembra.
Njegov sastanak sa bugarskim kolegom Georgijem Parvanovim bio je deo tekućeg dijaloga koji ima za cilj jačanje čvrstih susedskih odnosa koji već postoje između Bugarske i Crne Gore.
Ukazujući da se njegova zemlja nalazi na pragu pristupanja EU, Parvanov je rekao Vujanoviću da bi Bugarska mogla da pruži ekspertsku pomoć u vezi sa procesom integracije.
Vujanović je srdačno prihvatio ponudu i rekao da bi Crna Gora mogla da ima veliku korist od pozitivnog iskustva Bugarske.
Bugarski zvaničnici takođe su nagovestili svoju spremnost da ponude ekspertsku pomoć u procesu pridruživanja programu NATO-a Partnerstvo za mir, i na kraju samom NATO-u, izjavio je Vujanović novinarima.
Vujanović je obavestio Parvanova o planovima svoje vlade za referendum o nezavisnosti.
On je rekao da će predloženi referendum biti razmotren od strane vlade i opozicije, najverovatnije u parlamentu.
Crna Gora je ponudila Srbiji uniju nezavisnih država i taj predlog će biti na stolu do dana održavanja referenduma, rekao je Vujanović.
Dvojica predsednika takođe su razgovarali o potrebi afirmacije regionalnih vrednosti, a Vujanović je pohvalio Parvanova za organizovanje regionalnog foruma Koridori kultura u maju u Varni.
Ovo je inače bio njihov treći sastanak ove godine.
Tokom posete Sofiji Vujanović se takođe sastao sa premijerom Sergejem Staniševim.
Razgovori su bili fokusirani na potrebu jačanja ekonomske saradnje, posebno u sektorima turizma, špedicije i poljoprivrede.
Vujanović je učestvovao na 7. Ekonomskom forumu jugoistočne Evrope koji je održan u Sofiji tokom njegove posete.
Forum, usredsređen na pitanja koja se odnose na mala i srednja preduzeća i stvaranje ekonomije znanja, predstavlja dragocenu priliku za razmenu iskustava.
Obraćajući se učesnicima foruma Vujanović je rekao da je približavanje EU -- proces koji je formalno počeo 10. oktobra pokretanjem razgovora o Sporazumu o stabilizaciji i pridruživanju -- od ključnog značaja za ekonomski rast Crne Gore.
Nauka i tehnologija: Srbija dobija kredit od Evropske investicione banke
Beograd namerava da iskoristi kredit EIB-a za inovacije i istraživanja.
U ostalim vestima iz nauke: Makedonija bila domaćin konferencije "Inovacije i obrazovanje", a mladi naučnici u Bugarskoj pozivaju na otvaranje novog univerziteta.
Predsednik Srbije Boris Tadić potpisao je kredit u iznosu 200 miliona evra od EIB-a za unapređivanje nauke i tehnologije. [Geti Imidžis]
Srpska vlada i Evropska investiciona banka (EIB) potpisali su u četvrtak (4. marta) sporazum o kreditu od 200 miliona evra, namenjenom podsticanju naučnih i tehnoloških aktivnosti.
Na svečanom potpisivanju u Beogradu, predsednik Boris Tadić rekao je da će Srbija investirati milione iz sopstvenog budžeta u narednih nekoliko godina za razvoj nauke i tehnologije.
Planirani projekti uključuju izgradnju centra za istraživanje osnovnih ćelija u Kragujevcu, zajedno sa najvećom regionalom bazom za medicinu u Beogradu i smeštajnim kapacitetima za studente i mlade naučnike.
Makedonija je u petak (5. marta) bila domaćin međunarodne konferencije pod nazivom Inovacije u obrazovanju.
Konferencija je okupila studente iz Makedonije, Crne Gore, Kosova i Albanije, koji su podelili svoje vizije u pogledu budućnosti školstva sa predstavnicima ministarstava prosvete iz te četiri zemlje.
Više od polovine mladih u Srbiji koristi internet na dnevnoj osnovi, navodi se u izveštaju dnevnika Blic koji je objavljen u četvrtak (4. marta).
Dnevnik je preneo rezultate istraživanja koje pokazuje da 11 odsto ispitanika povremeno koristi društvene internet mreže, dok samo 3 odsto ne koristi internet uopšte.
Sofija je 1. marta bila domaćin Šestog bugarskog godišnjeg foruma inovacija, koji je organizovao Fond za primenjeno istraživanje i komunikacije, u saradnji sa ministarstvom ekonomije i Svetskom bankom.
Forum pod nazivom "Nauka, tehnološki razvoj i inovacije -- programi za rast i razvoj u narednoj deceniji", dodelio je nagrade lokalnim kompanijama i istraživačkim organizacijama za njihova ostvarenja.
Asocijacija mladih naučnika izrazila je podršku ideji o uspostavljanju univerziteta u Bugarskoj akademiji nauka.
Inicijativa je deo nastojanja da se reformiše ta najstarija akademska institucija u zemlji, uz istovremeno podsticanje istraživanja.
(Razni izvori -- 01/03/10-08/03/10)
Specijalni izaslanik UN-a za razgovore o statusu Kosova za nekoliko dana počinje šatl diplomatiju
Šatl diplomatija za rešavanje pitanja statusa Kosova počeće u ponedeljak, kada specijalni izaslanik UN-a Marti Ahtisari treba da otpočne svoju prvu misiju utvrđivanja činjenica u Prištini.
On će posle toga imati razgovore sa zvaničnicima u Beogradu, Podgorici, Skoplju i Tirani.
(AFP, Blic - 17/11/05; VOA, EurAktiv, Kosovariport, Beta, Radio B92, Bezbednosni pregled SEE - 16/11/05)
Izaslanik UN-a za razgovore o statusu Kosova Marti Ahtisari posetiće u ponedeljak Prištinu gde će se sastati sa kosovskim pregovaračkim timom. [AFP]
Specijalni izaslanik UN-a Marti Ahtisari u ponedeljak (21. novembra) treba da doputuje u Prištinu u misiju utvrđivanja činjenica, što će predstavljati početak prve runde razgovora koje vode UN sa ciljem da se odredi konačni status Kosova.
Ahtisari, 68, koji je bio predsednik Finske od 1994. do 2000. godine, imenovan je ranije ovog meseca da predvodi razgovore o statusu Kosova u ime UN, nakon što je Savet bezbednosti 24. oktobra odobrio proces.
Sa Ahtisarijem će biti i njegov zamenik, visoki austrijski diplomata Albert Roan.
Prema pisanju kosovskog dnevnika Zeri, Ahtisari i Roan provešće dva ili tri dana u Prištini sastajući se sa članivima kosovskog pregovaračkog tima koji vodi predsednik Ibrahim Rugova, kao i sa šefom UNMIK-a Sorenom Jesen-Petersenom, komandantom KFOR-a general-pukovnikom Đuzepeom Valotom i političkim predstavnicima kosovskih Srba.
Razgovori o statusu u kojima posreduju UN u početku će biti vođeni u formi šatl diplomatije i Ahtisari će u tom periodu procenjivati stavove lidera širom regiona.
«Za složen problem kao što je Kosovo besmisleno je držati pregovaračku konferenciju koja će propasti u prva dva sata», prenosi Zeri Roanove reči iz intervjua nemačkoj medijskoj kući Dojče Vele.
«To je razlog što će prva runda razgovora uključivati više poseta na Balkanu, ne samo Beogradu i Prištini, nego i Tirani, Skoplju i Podgorici … U početku ćemo saslušati njihove stavove, a potom ih pozvati da ne insistiraju na svojim zahtevima».
Očekuje se da će najviši srpski i zvaničnici kosovskih Albanaca sesti za pregovarački sto u kasnijoj fazi procesa.
Predstavnici EU, NATO-a i šestočlane Kontakt grupe za Kosovo koju čine Britanija, Francuska, Nemačka, Italija, Rusija i Sjedinjene Države, takođe će biti uključeni u pregovore.
Očekuje se da će proces trajati nekoliko meseci.
«Mislim da svi razumeju da ovaj proces ne može trajati večno i moramo da se pomeramo napred što brže možemo, bez nepotrebne žurbe, ali ćemo se svakako kretati odlučnom brzinom», rekao je Ahtisari.
«Onima koji kažu da će to trajati tri ili četiri meseca spreman sam odmah da ponudim svoj posao».
Mada je jasno ukazala da ne zagovora nijedno specifično rešenje, Kontakt grupa je usvojila osnovne kriterijume koje konačno rešenje mora da ispunjava: ono ne bi trebalo da podrazumeva povratak na situaciju od pre 1999. godine, podelu Kosova po etničkim linijama ili ujedinjenje sa bilo kojom državom ili delom neke države.
Uoči Ahtisarijeve posete Beogradu sledeće nedelje srpska vlada je usvojila nacrt rezolucije o razgovorima o Kosovu o kojoj će parlament, kako je predviđeno, raspravljati u ponedeljak.
U dokumentu od devet tačaka ističe se spremnost vlade na kompromis, uz istovremeno odbacivanje nezavisnosti Kosova kao mogućeg ishoda pregovora.
Takođe se ukazuje da će parlament zauzeti stav o rezultatima razgovora i nagoveštava da će građani Srbije možda biti upitani da iznesu svoje mišljenje na referendumu.
U međuvremenu, očekuje se da će Skupština Kosova u četvrtak usvojiti rezoluciju u kojoj se navodi da pregovori treba da dovedu do nezavisnosti pokrajine.
Međunarodni zvaničnici na Kosovu upozorili su zakonodavce da bi, mada imaju pravo da usvoje dokument koji će poslužiti kao smernica i platforma za pregovarački tim, rezolucija o nezavisnosti bila smatrana jednostranim korakom koji je u suprotnosti sa rezolucijom UN-a 1244, i da bi kao takva bila neprihvatljiva.
Bivši narkomani igraju predstavu Hristovog rođenja u BiH
Više od 100 bivših narkomana iz 20 zemalja izvešće u nedelju reprizu svoje predstave koju su za Badnje veče igrali za vernike u Međugorju, u Bosni i Hercegovini.
Ivo Šćepanović za Southeast European Times – 03/01/08
Predstava je izvedena u zajednici Čenekolo u Međugorju, u Bosni i Hercegovini . (SE Times)
U nedelju, (6. januara), bivši narkomani iz više od 20 zemalja, održaće još jednu predstavu Hristovog rođenja, koju su prethodno izveli za Badnje veče pred hiljadama vernika iz celog sveta u crkvi Device Marije, u Međugorju, u Bosni i Hercegovini (BiH).
Bivši zavisnici, koji su članovi zajednice Čenakolo, održaće u nedelju predstavu, u čast dana koji hrišćani nazivaju Bogojavljanjem, dana kada je Isus Hrist kao dete predstavljen Svetoj Trojici.
Zajednicu Čenakolo u južnoj BiH vodi katolička časna sestra, Italijanka Elvira Petroci.
Ona je priređivala predstave pred milionima vernika koji su u Međugorje dolazili od 1981. godine, kada je navodno šestoro dece iz tog mesta videlo Devicu Mariju.
“Priređivanje predstave Hristovog rođenja u Međugorju nije samo verski čin, već i dokaz da naša borba protiv zavisnosti od droga može da urodi plodom”, izjavio je hrvatski član zajednice Petar Muzar.
On je član zajednice Čenakolo tri i po godine. “Učestvovanje u predstavi Hristovog rođenja dokazuje da sam na pravom putu da zaboravim moj pređašnji život i moje loše iskustvo sa drogama.”
Muzar kaže da je rad sa ostalim članovima Čenakolo zajednice iz zemalja kao što su Italija, SAD, Srbija, Panama, Slovačka, Slovenija, Velika Britanija, Poljska, Mađarska i Hong Kong, dokaz da su vratili sposobnost koncentracije i da će biti u stanju da vode normalne živote pošto napuste zajednicu.
“Ljudi ostaju u zajednici od tri i po do pet godina, posle čega su spremni da počnu novi život, bez droga.
Ovde učimo kako da živimo svoje živote, kako da prestanemo da koristimo droge”, objašnjava Muzar.
Uprkos činjenici da priređuju predstavu Hristovog rođenja, verske razlike su prihvaćene u zajednici. “Imamo muslimanske i pravoslavne vernike u zajednici, koja je u početku bila sastavljena od katolika.
Mi ne pravimo razliku među ljudima različitih vera”, dodaje Muzar.
“Predstavu Hristovog rođenja održavamo godinama, ali svake godine imamo nove članove, koji su u potrazi za nadom.
Postoje, takođe, vernici i meštani, kojima je potrebna naša poruka”, kaže Italijan Marko Zapela.
On i njegova supruga Čincija žive u zajednici već 17 godina -- od kada su se izlečili od zavisnosti od droga.
Izgradili su kuću unutar zajednice, gde žive sa svoje četvoro dece.
“Nisam siguran kako publika na to gleda, ali kada osobe čiji su životi bili uništeni priređuju pozitivne predstave, to definitivno može da pokrene ljude.
Nadam se da publika posle predstave kući nosi pozitivnu poruku.
Iz naše perspektive,uspeh naše glume predstavlja našu pobedu, pobedu koju su neki od nas čekali godinama”, kaže Muzar .
Makedonski parlament razmatra amandmane na izborni zakon
Predložene izmene izbornog zakona Makedonije odnose se na nepravilnosti tokom glasanja, ovlašćenja Državne izborne komisije i finansiranje stranaka tokom kampanja.
Te promene trebalo bi da povećaju poverenje između stranaka i javnosti.
Marina Stojanovska za Southeast European Times iz Skoplja -- 03/01/08
Amandmanima bi stranke dobile više novca za svaki osvojeni glas. [Geti Imidžis]
Pitanje da li stranke nepravilno troše sredstva tokom izbornih kampanja dugo je okupiralo makedonsku javnost.
Da bi izbore učinile transparentnijim, tri grupe podnele su parlamentu 17. decembra amandmane na izborni zakon.
Ministarstvo pravosuđa, misija OEBS-a u Skoplju i građansko udruženje MOST izradili su predlog tokom serije sastanaka radnih grupa između maja i decembra.
Amandmani imaju za cilj da stvore fer izborni proces i pokriju tri oblasti -- izborne nepravilnosti, ovlašćenja Državne izborne komisije (SEC) i finansiranje kampanja.
“Amandmani na izborni zakon doprineće transparentnosti i preciznosti izbornog procesa.
Nadam se da se na sledećim izborima neće dogoditi da glasačke kutije budu pretrpane ili da budu razbijene”, izjavio je ministar pravosuđa Mihajlo Manevski.
Prema rečima šefa misije OEBS-a, ambasadora Đorđa Radičatija, jedan od osnovnih preduslova za sprovođenje izbornog procesa je poverenje između stranaka i javnosti. “Upravo je to pravac u kojem se kreću ovi amandmani.
Oni su izrađeni u transparentnom duhu uz učešće svih relevantnih institucija.”
Profesorka prava Renata Trenevska Deskovska izjavila je da su amandmani usledili kao rezultat svesti da nema transparentnosti u finansiranju kampanja stranaka, nedavnog formiranja Administrativnog suda -- koji bi do sledećih izbora trebalo da rešava sporove -- i prebacivanja biračkih spiskova iz ministarstva pravosuđe u SEC.
Jedna od predloženih izmena podrazumeva povećanje sredstava koje stranke utroše u kampanjama -- sa trenutnog 1 na 2 evra po glasaču.
Državna kontrolna agencija (SAO) moći će da kontroliše donacije koje stranke primaju od pojedinaca a SEC će biti odgovoran za obnavljanje biračkih spiskova.
Predloženim amandmanima SEC bi takođe mogao da preduzima disciplinske mere i podnosi prijave zbog izbornih nepravilnosti.
SAO bi takođe mogao da podnosi prijave u slučaju finansijskih nepravilnosti.
Drugi značajni amandmani podrazumevaju da državna tela neće moći od budžetskog novca da finansiraju reklame i da će elektronski i pisani mediji morati da dostave cenovnik za predizborno reklamiranje koji će se primenjivati tokom kampanje.
Udruženje privatnih elektronskih medija odgovorilo je da cene reklamiranja u privatnim medijama ne smeju biti ograničene.
Prema rečima izvršnog direktora MOST-a Darka Aleksova, cenovnik ne bi limitirao cene. “Televizijske stanice mogu strankama da daju popuste, ali bi te transakcije morale da budu transparentne”, rekao je Aleksov.
Evropska komisija je u svom najnovijem izveštaju o Makedoniji navela da ne postoji dovoljna transparentnost u finansiranju stranaka.
Komisija navodi da su stranke primale nekoliko puta veće donacije nego što su prijavile u finansijskim izveštajima.
I SAO je, u svojim izveštajima o prethodnim izborima, opisao značajne nepodudarnosti u finansiranju stranaka. Prijavljena sredstva od donacija nisu se poklapala sa potrošenim.
Ako budu usvojene, izmene zakona treba da doprinesu sprečavanju nepravilnosti uključujući i one koje se direktno odnose na finansiranje.
Prihvaćena ostavka hrvatskog ministra unutrašnjih poslova
Ministar unutrašnjih poslova Hrvatske Ivica Kirin zvanično je u sredu smenjen sa funkcije pošto je uoči Božića otišao u lov sa ključnim haškim optuženikom koji je bio na privremenoj slobodi.
AFP, Javno.hr, Sinhua - 02/01/08; UPI, AKI, Informativni centar UN-a - 31/12/07; AP - 30/12/07; MKSJ - 29/12/07; AFP - 27/12/07)
Penzionisani hrvatski general Mladen Markač prekršio je uslove privremenog boravka na slobodi tako što je u decembru otišao u lov sa ministrom unutrašnjih poslova Ivicom Kirinom. [Geti Imidžis]
Hrvatski premijer Ivo Sanader prihvatio je u sredu (2. januara) ostavku ministra unutrašnjih poslova Ivice Kirina posle skandala zbog kog je sud UN-a za ratne zločine okončao privremenu slobodu jednom od optuženika.
Kirin je podneo ostavku 29. decembra, nedelju dana pošto je sa bivšim komandantom specijalnih jedinica policije, generalom Mladenom Markačem bio u lovu na divlje svinje. Markač, koji se Međunarodnom krivičnom sudu za bivšu Jugoslaviju (MKSJ) predao 2004. godine, pušten je iste godine da suđenje čeka kod kuće.
Zajednička optužnica tereti njega i još dvojicu bivših generala -- Ante Gotovinu i Ivana Čermaka -- za odgovornost za ratne zločine koji uključuju i ubistvo najmanje 150 Srba tokom operacije Oluja u avgustu 1995. godine tokom koje su hrvatske snage povratile kontrolu nad regionom Krajina.
Pošto se na naslovnim stranama hrvatskih novina pojavila fotografija na kojoj se vidi kako Kirin, Markač i drugi zvaničnici stoje nad ulovljenim veprom, MKSJ je 28. decembra izdao naredbu kojom se od hrvatskih vlasti traži da odmah uhapse Markača i prebace ga u Hag.
Tribunal smatra da je Markač, učešćem u lovu na planini Bilogora, prekršio odredbe boravka na privremenoj slobodi. One predviđaju da optuženi ne sme da napusti svoju kuću u Zagrebu bez zvaničnog dopuštenja.
Markač je 30. decembra poslat nazad u svoju ćeliju u pritvorsku jedinicu tribunala UN-a u Ševeningenu.
“Ovo nije smelo da se dogodi“, izjavio je novinarima hrvatski predsednik Stipe Mesić po izbijanju skandala. “Haški sud ima svoja pravila i oni koji su pušteni na privremenu slobodu znaju pravila koja moraju da poštuju.”
Kirin, čije je ministarstvo trebalo da obezbedi da Markač poštuje uslove privremenog boravka na slobodi, u pismu ostavke izrazio je “žaljenje” i uputio “izvinjenje” zbog incidenta.
Sanader ga je zvanično smenio sa funkcije u sredu i imenovao državnog sekretara Ivicu Buconjića da obavlja Kirinov posao dok se ne izabere novi ministar.
On je takođe ponovio da je Hrvatska spremna da u potpunosti sarađuje sa MKSJ-om, a kao dokaz je naveo brzu akciju vlade u hapšenju i prebacivanju Markača u Hag.
“Ne prihvatam kritike da je ova vlada izgubila kredibilitet kada je reč o saradnji sa tribunalom”, izjavio je Sanader u sredu, a prenosi AFP. “Vlada je dokazala da poštuje ustavnu obavezu da sarađuje.
Ministar je platio cenu svog neiskustva”, dodao je Sanader misleći na Kirinov odlazak sa funkcije.
Sudeći po izveštajima hrvatskih medija, incident je značajno smanjio šanse zemlje da obezbedi privremeno puštanje Gotovine na slobodu, koje se sada smatraju "ravne nuli".
Šef odeljenja za evropske integracije: Makedonija će ispuniti kriterijume EU
Izrada nacrta nacionalne strategije za integraciju u EU predstavlja prioritet za makedonsku vladu, koja teži usklađivanju pravosudnog i policijskog sistema zemlje sa standardima EU.
Marija Lazarova za Southeast European Times iz Skoplja - 07/06/04
Dragan Tilev, šef odeljenja za evropske integracije makedonske vlade, izjavio je da će strategija integracije obuhvatati politička, ekonomska i socijalna pitanja. [Tomislav Georgijev]
Od trenutka kada je Savet ministara EU stavio u proceduru zahtev Makedonije za članstvo, nacionalna strategija integracije u Uniju postala je glavni prioritet vlade.
Da bi se obezbedio širi konsenzus za njegovo prihvatanje, nacrt strategije razmotriće parlamentarna komisija za evropska pitanja kako bi se u njega uvrstile neke sugestije pre usvajanja konačne verzije.
«Želimo dublje da se unesemo u kriterijume iz Kopenhagena i pronađemo neke modalitete za određeni broj pitanja», izjavio je Dragan Tilev, šef vladinog odeljenja za evropske integracije.
«Strategija će obuhvatiti sve segmente u zemlji, uključujući niz političkih pitanja; ekonomski i socijalni deo i sve njegove aspekte; pitanje približavanja zakonodavstava i tempo toga; pravosudne i unutrašnje poslove; reformu pravosuđa; i konačno, mehanizme za implementaciju strategije».
U cilju podrške strategiji, vlada je predstavila nacionalni program za prilagođavanje zakonodavstva.
«Ovim programom obuhvaćeni su svi zakoni i podzakonski akti koji bi trebalo da budu usvojeni u 2004. godini», rekao je Tilev.
«Važno je da imamo mehanizme kojima se prati implementacija programa kroz mesečne i kvartalne izveštaje koje delimo sa Evropskom komisijom kako bi ona ostala informisana».
Prema njegovim rečima, ove godine će glavni naglasak biti stavljen na pravosudne reforme.
«Ministarstvo pravde je već predstavilo sveobuhvatnu strategiju za sudstvo, koja podrazumeva rad na unapređivanju učinka sistema, od vrhovnog, preko apelacionog do prvostepenih sudova.
Takođe razvijamo programe za obuku sudija», ukazao je Tilev.
Reforma policije je drugi važan deo ispunjavanja kriterijuma EU, dodao je Tilev, ukazujući da je vlada pripremila strategiju za uspeh reforme, zajedno sa programom kontrole granice, čiji je cilj transfer odgovornosti sa vojske na policiju.
«Na taj način policija neće samo čuvati granice, nego će biti uključena i u inspekcije -- tržišne, veterinarske, sanitarne -- kojima se može sprečiti ne samo krijumčarenje, nego i ulazak proizvoda opasnih po zdravlje građana», rekao je on.
Prevođenje zakona je važan deo procesa, a Tilev smatra da se on odvija zadovoljavajućim tempom.
«Zajedno sa kolegama u Briselu, došli smo do otprilike 80.000 do 85.000 strana koje moraju da se prevedu.
Međutim, u ovom periodu ne moraju sve strane odmah da budu prevedene.
Dobar deo zakona prevodi se u finalnoj fazi pred prijem u EU.
To uključuje osnovne zakone i međunarodne ugovore koji sadrže 20.000 do 28.000 strana, što znači da je ono što sada prevodimo u skladu sa predviđenim tempom», zaključio je Tilev.
Kultura i sport: Glavnu nagradu rumunskog filmskog festivala dobio čileanski film
Šesti Transilvanijski međunarodni filmski festival završen je u nedelju.
Takođe ove nedelje: izložba srpske naivne umetnosti u Sofiji, a u Baru održan prvi crnogorski Omladinski dramski festival.
Rumunskoj glumici Irini Petresku (levo) odato je priznanje na 6. Transilvanijskom međunarodnom filmskom festivalu. [Gabrijel Petresku]
Film čileanskog režisera Sebastijana Kamposa "La Sagrada Familia" dobio je nagradu Trofej Transilvanije na 6.
Transilvanijskom međunarodnom filmskom festivalu koji je održan u rumunskim gradovima Kluž-Napoka i Sibiu. Rumunskoj glumici Irini Petresku i italijanskom glumcu Franku Neru dodeljene su nagrade za životno delo.
Lideri jugoistočne Evrope sastali su se u Sibiuu, u Rumuniji, gde je održan peti samit jugoistočne Evrope.
Moto ovogodišnjeg susreta bio je "Kulturna različitost -- Most između kulturnog nasleđa i kulture budućnosti".
Tim povodom generalni direktor UNESKO Koiširo Macura pozdravio je posvećenost balkanskih zemalja regionalnoj saradnji i dijalogu.
Izložba naivne i marginalne srpske umetnosti otvorena je u Gradskoj umetničkoj galeriji u Sofiji.
Izložba uključuje 71 rad 35 srpskih umetnika, iz srpskog Muzeja naivne umetnosti u Jagodini i privatnih kolekcija.
U Baru je održan prvi Omladinski dramski festival Crne Gore.
Festival je okupio 230 mladih glumaca iz osnovnih i srednjih škola iz cele zemlje.
Kulturni centar Bara i Pozorište Čedo Dragović bili su koorganizatori festivala.
Snimanje novog filma u američko-srpskoj produkciji pod nazivom "Srpski ožiljci", u režiji Brenta Hafa, počinje u petak (15. juna) u Beogradu.
Film, koji se opisuje kao triler, je priča o porodici čiji su se članovi raspršili po svetu posle sukoba u bivšoj Jugoslaviji.
(Razni izvori – 06/06/07-13/06/07)
Predsednik Međunarodnog olimpijskog komiteta poziva Grčku da se usredsredi na glavne projekte
Predsednik Međunarodnog olimpijskog komiteta Žak Rog pozvao je organizatore Olimpijade u Atini da se usredsrede na završetak glavnih projekata, ukazujući da veruje u uspeh igara ukoliko Grci budu radili vrlo brzim tempom.
(Rojters, AFP, FT, Blumberg - 29/02/04; AP, BBC, VOA - 28/02/04)
Predsednik MOK-a Žak Rog pozvao je organizatore Olimpijade u Atini da završe izgradnju glavnih olimpijskih objekata. [AFP]
Predsednik Međunarodnog olimpijskog komiteta (MOK) Žak Rog pozvao je organizatore Olimpijskih igara u Atini 2004. da se usredsrede na glavne projekte i rade najvećom mogućom brzinom, s obzirom da prostora za kašnjenje nema.
Pet i po meseci uoči svečanog otvaranja Olimpijade 13. avgusta, šef MOK-a veruje da ima dovoljno vremena za uspešno organizovanje Olimpijade.
«Mnogo toga je postignuto, ali ostaje još dosta posla», izjavio je Rog u subotu (28. februara) posle dvodnevnog sastanka izvršnog odbora MOK-a održanog u Atini.
«Još uvek ostaje dovoljno vremena za organizovanje odličnih olimpijskih igara ako naši grčki prijatelji nastave da rade brzim tempom.
Uveren sam u to».
Trenutno je, kako se prenosi, završeno 15 od 39 objekata, dok je na 13 objekata završeno oko 90 odsto radova.
Među projektima koji treba da se završe nalazi se i ogromni krov od metala i stakla u iznosu od 120 miliona evra, koji će prekrivati glavni Olimpijski stadion.
Plan ovog projekta izradio je nagrađivani španski arhitekta Santjago Kalatrava, koji je pružio uveravanja Rogu i grčkoj vladi da će krov biti završen na vreme.
«Zainteresovan sam za završetak suštinskih projekata za Olimpijadu», rekao je Rog.
«Ako imamo stadion bez krova, koji i pored toga dobro funkcioniše, ja sam savršeno sretan», dodao je Rog pozivajući organizatore da se usredsrede na «vitalne» projekte i ostave po strani one manje važne.
Među projektima koji izazivaju najveću zabrinutost je prigradska železnička linija dužine 30 kilometara koja povezuje novi aerodrom u Atini sa sportskim borilistima, kao i tramvajska linija na kojoj radovi kasne nekoliko nedelja.
Oba projekta smatraju se kritičnim, s obzirom na probleme prouzrokovane gustim saobraćajem u grčkoj prestonici koja u avgustu očekuje više od milion posetilaca.
«Biće potrebni veliki napori da se ove stvari završe», izjavila je Jana Angelopulos-Daskalaki, predsednik organizacionog komiteta Olimpijade u Atini 2004.
«Međutim, nismo ovoliko daleko došli da bismo sada dozvolili da nas izazovi zaustave».
Kada je u pitanju bezbednost, Rog je rekao da se čini sve kako bi se sprečili bilo kakvi incidenti tokom Olimpijade.
Grčka je izdvojila više od 650 miliona evra za bezbednosne mere, što je tri puta više u poređenju sa budžetom Olimpijskih igara u Sidneju 2000. godine.
«Da li sam zabrinut?
Ja sam uvek zabrinut za sve Olimpijske igre dok i poslednji sportista ne napusti olimpijski grad dan nakon svečanog zatvaranja igara.
Da li sam posebno zabrinut za neko konkretno pitanje vezano za Atinu, ili sam više za zabrinut za Olimpijske igre u Atini nego za druge olimpijade?
Ne», rekao je Rog.
Osuđena "deklaracija" kosovskih Srba
Zvaničnici u Prištini osudili su misterioznu "deklaraciju o nezavisnosti" kosovskih Srba.
Linda Karadaku za Southeast European Times iz Prištine --26/08/10
U severnoj Mitrovici etnički Srbi čine većinu. [Geti Imidžis]
Nezvanični dokument o proglašenju nezavisnosti Srba na severnom Kosovu izazvao je reakcije i Albanaca i Srba u zemlji.
U deklaraciji se navodi da kosovske opštine sa većinskim srpskim stanovništvom "ne mogu da budu deo države Kosovo", izvestio je beogradski B92.
Radio KiM, kosovski radio u vlasništvu Srba, emitovao je 18. avgusta delove dokumenta pod nazivom "Deklaracija o nezavisnosti Saveza opština autonomne pokrajine Kosovo i Metohija".
Poreklo dokumenta je nejasno, a i dalje je nepotpisan.
"[Dokument] je čini se politički motivisan.
Pripadnici takvih kriminalnih struktura, koji su godinama radili protiv vladavine zakona na severu Kosova, znaju da su završili svoje", kaže Memli Krasnići, portparol kosovskog premijera Hašima Tačija za SETimes.
Beograd je delovao jednako skeptično.
"Vlada Srbije je jasno definisala svoju politiku o Kosovu i Metohiji, koja je dobro poznata kosovskim Srbima, i neće odustati od te politike", rekao je srpski ministar za Kosovo Goran Bogdanović.
Ministarstvo je takođe upozorilo kosovske Srbe da "ne padaju na provokacije Prištine ili postupke neodgovornih pojedinaca iz srpske zajednice, koji zastupaju sopstvene interese".
Srpsko ministarstvo za Kosovo osudilo je "pojavljivanje takve fantomske deklaracije o nezavisnosti", izvestio je B92.
Međutim, kosovski politički analitičar Besim Abazi kaže da je dokument možda bio probni balon, koji je možda podstakla srpska vlada -- koja se zalaže za podelu Kosova -- kako bi ocenila reakcije unutar Srbije, Kosova i međunarodne zajednice. "To što autor nije poznat je neka vrsta testa reakcije Prištine i međunarodnog prisustva, da bi se otvorio put raznim inicijativama u tom delu Kosova", rekao je on za SETimes.
Krajem prošle nedelje kosovski ministar unutrašnjih poslova Bajram Redžepi okrivio je za to bivšeg srpskog premijera Vojislava Koštunicu i njegovu Demokratsku stranku Srbije.
"Ovo je pretnja i provokacija i oni očekuju da reagujemo na nezreo način.
Međutim, mi smo pažljivo pratili situaciju i zajedno sa međunarodnom zajednicom bili smo spremni da reagujemo na bilo kakvu situaciju".
Hrvatska izručila Srbiji Đinđićevog ubicu
Sretko Kalinić, koji se suočava sa 70 godina zatvora zbog 20 ubistava, prebačen je u sredu ujutru iz Zagreba za Beograd, u skladu sa novim sporazumom o izručenju.
(B92 - 26/08/10; Rojters, DPA, Blumberg, BBC, Kanadian Pres, Dojče Vele, AKI, Sinhua, Beta, B92 - 25/08/10; Rojters, DPA, B92 - 29/06/10)
Sretko Kalinić je izručen u sredu (25. avgust) iz Hrvatske u Srbiju. [Beta]
Pripadnik zloglasne srpske bande zemunski klan izručen je Beogradu u sredu (25. avgust) ujutru, više od tri godine nakon što je osuđen za ubistvo srpskog premijera Zorana Đinđića, koje se dogodilo u martu 2003. godine.
Sretku Kaliniću, čiji je nadimak "Zver", suđeno je u odsustvu i u maju 2007. mu je izrečena 30-godišnja zatvorska kazna, zbog uloge u zaveri za ubistvo prvog srpskog demokratski izabranog premijera.
Na odvojenom suđenju, 36-godišnjem ubici, koji ima dvojno hrvatsko-srpsko državljanstvo, izrečena je 40-godišnja zatvorska kazna za 19 drugih ubistava.
Kalinić je postao prvi hrvatski državljanin koji je izručen Srbiji nakon sukoba između te dve bivše jugoslovenske republike 1991-1995.
To je postalo izvodljivo kada su Beograd i Zagreb 29. juna potpisali sporazum o izručenjima, kojim se omogućava predaja lica osumnjičenih za organizovani kriminal i korupciju, koja često beže u druge države koje su nekada bile deo bivše Jugoslavije.
Kalinić je uhvaćen u Zagrebu ranije istog meseca, nakon što je ranjen u razmeni vatre sa Milošem Simovićem, još jednim članom zemunskog klana koji je osuđen u vezi sa Đinđićevim ubistvom.
Simović je uhapšen nekoliko dana kasnije, dok je pokušavao da pređe hrvatsko-srpsku granicu.
Kalinić je prebačen iz Zagreba avionom srpske vlade.
Na video snimku njegovog transfera, koji je obavljen uz oštre mere bezbednosti, vidi se kako mu pripadnici specijalne policije stavljaju pancir pre nego što su ga džipom odvezli sa aerodroma.
Zorana Vučičević, portparolka Uprave za izvršenje sankcija u Ministarstvu pravde Srbije, izjavila je za Rojters da je, posle dolaska, "Kalinić odmah odveden u centralni zatvor u Beogradu".
Kada se istrage protiv njega završe, Kalinić će biti prebačen u zatvor Zabela u istočnoj Srbiji, gde će izdržavati svoju 40-godišnju kaznu, izvestio je u četvrtak beogradski B92, pozivajući se na državnog sekretara ministarstva pravde Slobodana Homena.
Prema srpskom zakonu, Kalinić ima pravo da zatraži ponovno suđenje, jer mu je kazna izrečena u odsustvu.
Zvaničnici očekuju da će Kalinićeve izjave pomoći da se rasvetle brojna druga teška krivična dela počinjena u prošlosti, uglavnom u Srbiji.
"Smatra se da bi Kalinić, koji je osumnjičen za određena krivična dela, mogao svojim izjavama da pomogne da se razjasni pet do šest ubistava", izjavio je Homen u sredu.
Direktor srpske policije Milorad Veljović je pre ekstradicije pohvalio bolji nivo saradnje između kriminalističkih agencija dve bivše jugoslovenske republike.
Time su "organizovani kriminal i njegovi glavni planeri stavljeni u vrlo tešku, ali ne potpuno neočekivanu situaciju", izjavio je on, a prenosi B92.
"Siguran sam da će pokušati da uzvrate udarac, ali nećemo im dopustiti da učine to i time će naša saradnja postati još jača, a naša borba protiv organizovanog kriminala još odlučnija".
Izobilje truba na festivalu Guča u Srbiji
Privučeni muzikom duvačkih instrumenata i pivom, posetioci iz regiona i celog sveta okupili su se u velikom broju u zapadnoj Srbiji.
Bojana Milovanović za Southeast European Times iz Beograda -- 27/08/09 Fotografija Nikole Barbutova
Posetioci, čak i iz Ugande, okupili su se na ovogodišnjem festivalu trube.
Četvorodnevna manifestacija Festival trube u Guči privukla je skoro 500.000 posetilaca ranije ovog meseca.
Takođe poznat kao Dragačevski sabor, festival se svake godine održava u blizini Čačka u zapadnoj Srbiji.
Ove godine oko 1.200 trubača okupilo se na manifestaciji, zajedno sa 22 seniorskih duvačkih orkestara, deset mladih i pet juniorskih orkestara.
Iako festival ostaje relativno nepoznat izvan regiona, on dobija sve jači međunarodni profil, s obzirom da je manifestaciju pratilo preko 150 stranih i oko 200 domaćih novinara.
Većina posetilaca došla je iz Srbije i drugih bivših jugoslovenskih republika -- Slovenije, Makedonije, Bosne i Hercegovine i Crne Gore -- ali prema rečima organizatora, ovogodišnji festival privukao je ljubitelje trube čak i iz udaljenijih zemalja poput Belgije, Francuske, Italije, Ugande i Kine.
"Moj prijatelj, poreklom iz Srbije, pričao mi je o ovom festivalu", izjavila je Linda iz Belgije.
Ljubitelji muzike popili su milion litara piva i pojeli oko 2.000 kilograma pečene jagnjetine i prasetine.
"Ne mogu da verujem koliko je atmosfera ovde dobra i uzbudljiva.
Sve mi se sviđa -- muzika, hrana i piće", rekla je Linda dok je udarala nogom u ritmu truba.
"Nismo se suočili sa bilo kakvim problemima.
Plašili smo se svinjskog gripa, incidenata i tuča među tako velikom grupom ljudi, ali ništa nije pokvarilo dobar provod koji su svi imali u Guči", izjavio je za Southeast European Times Adam Tadić, direktor kulturnog centra.
Orkestar Ekrema Mamutovića iz Vranja pobedio je na ovogodišnjem festivalu i predstavljaće Srbiju na svetskom takmičenju duvačkih orkestara Guča 2010.
Dejan Petrović iz sela Duboko osvojio je nagradu za najboljeg trubača, kao i trofej Zlatna truba 2009.
Gradonačelnik Lučana Slobodan Jolović uputio je zvanični poziv ruskom premijeru Vladimiru Putinu i predsedniku Sjedinjenih Država Baraku Obami da dođu na 50. Festival Guča sledeće godine.
Tadić je rekao da, iako se poseta tako visokih političkih zvaničnika čini nerealnom, dolazak Putina i Obame nije potpuno nemoguć.
"Ove godine, ruski ambasador u Beogradu Aleksandar Konjuzin i otpravnica poslova američke ambasade Dženifer Braš posetili su Guču, a njihova poseta mogla bi da bude uvod u posetu Putina i Obame sledeće godine", rekao je Tadić.
Festival vodi poreklo od orkestara koji bili aktivni na području Guče tokom 19. veka, svirajući na lokalnim proslavama.
Pošto su se ljudi okupljali da izraze svoju ljubav prema muzici preko karakterističnog zvuka duvačkih instrumenata, nastala je formalnija manifestacija.
Pet godina posle demokratskih promena, ekonomija i dalje muči Srbe
Posle pada Slobodana Miloševića u oktobru 2000. očekivanja su bila visoka.
Posle pet godina, Srbi prolaze kroz tešku tranziciju i postavljaju temelje onoga za šta se nadaju da će biti budući prosperitet.
Davor Konjikušić za Southeast European Times iz Beograda -- 17/10/05
Iscepani poster bivšeg predsednika Srbije Slobodana Miloševića u centru Beograda.
Ovoga meseca, Srbija je obeležila petu godišnjicu zbacivanja njegovog režima sa vlasti. [AFP]
Početkom ovog meseca prošlo je pet godina od revolucije u kojoj je zbačen Slobodan Milošević i kojom je počeo novi period demokratizacije i sveobuhvatnih ekonomskih promena.
Danas prosečnog građanina daleko manje zanima politika, a daleko više ekonomija i svakodnevno preživljavanje.
Analize pokazuju da je Srbija u proteklih pet godina ostvarila značajan ekonomski rast, a da je istovremeno uspela da reorganizuje ekonomske institucije po modelu privatizacije.
Prema računskom metodu Svetske banke, Srbija je svoj BDP od 2000. godine do kraja 2004. povećala sa oko osam na oko dvanaest milijardi dolara.
Za samo pet godina, BDP je porastao za gotovo pedeset odsto.
Do trenutka kada je otišao sa vlasti u oktobru 2000, Slobodan Milošević je uspeo da sroza BDP Srbije za 70 odsto u odnosu na nivo iz 1989. godine, kada je bivša Jugoslavija počela da se raspada. “Ako se gleda BDP po glavi stanovnika, vidi se da nas je Miloševićevo doba vratilo na oko 832 BDP evra po glavni stanovnika, dakle unazad četrdesetak godina, dok smo bez njega uspeli da stignemo do 2.287 evra po glavi stanovnika”, kaže Dimitrije Boarov, ekonomski analitičar nedeljnika Vreme.
Na taj uspeh, međutim, senku baca spor napredak u drugim domenima.
U proteklih pet godina, Srbija je zabeležila nezadovoljavajući rast izvoza – od 1.295 miliona evra 2000. godine do nešto više od 3.327 miliona ove godine.
U istom periodu uvoz je porasta, sa 2.770 miliona evra 2000. na 9.265 miliona 2004.
Spoljnotrgovinski deficit je učetvorostručen.
Ispada, međutim, da će ove godine ta tendencija biti obrnuta, jer se očekuje značajno smanjenje spoljnotrgovinskog deficita.
Najteži deo tranzicije bila je nezaposlenost, koja je porasla na više od 30 sa početnih 25 odsto.
To znači da u Srbiji ima između 800.000 i 900.000 nezaposlenih.
Ipak 2000. godine, gotovo trećina od milion i po zaposlenih ljudi bilo je na prinudnim odmorima i na minimalcu, dok je oko 620.000 radnika bilo višak.
I dok je veći deo javnosti pre pet godina imao visoka očekivanja, većina tek treba da ubere plodove demokratizacije.
Iako je tranzicija teška, ona postavlja temelje za dugoročne pozitivne promene.
Što je najvažnije, sa početkom Pregovora o stabilizaciji i pridruživanju sa EU, Srbija je napravila važan korak na putu evropskih integracija, koje mnogi Srbi danas vide kao ključ budućeg prosperiteta.
Osvanulo novo doba za Tursku i Evropu
Kao rezultat istorijskog početka pregovora o pridruživanju početkom meseca, Turska se nalazi na onome što obećava da bude dugačak i trnjem posut put prema članstvu u EU.
Na drugoj strani, i Unija se suočila sa nekim svojim realnostima.
Alan Kouv za Southeast European Times -- 17/10/05
“Naš put prema EU nije lak.
Biće mnogo teškoća, ali verujem da ćemo ih vremenom prebroditi”, kaže premijer Redžep Tajip Erdogan. [AFP]
I EU i Turska probudile su se u novom dobu 4. oktobra.
Posle maratonskih jedanaestočasovnih pregovora, poslednje prepreke za početak pregovora o pridruživanju otklonjene su i Turska je zakoračila na dugačak i težak put prema članstvu.
Evropska unija se na drugoj strani suočava sa budućim novim granicama i novim susedima Sirijom, Irakom, Iranom i Jermenijom.
Pošto je Austrija tražila da se Ankari ponudi “privilegovano partnerstvo” umesto punopravnog članstva, a Turska se protivila odredbama u vezi sa Kiprom, bilo je nejasno da li će premijer Abdulah Gul uopšte poleteti za Luksemburg.
Ipak, na kraju su obe strane postigle dogovor o uslovima.
Prema potpisanom sporazumu, pregovori su otvoren proces čiji se ishod ne može garantovati unapred.
Turska se takođe obavezala da bude u potpunosti integrisana u evropske strukture najačom mogućom vezom.
Ulazak Turske u EU ima potencijalno velike implikacije za taj blok.
Sa populacijom od 72 miliona ljudi, Turska će biti najveća država članica, sa najvećim brojem glasova u Evropskom savetu i najviše poslanika od svih država u Evropskom parlamentu.
Budžet EU biće pod velikim pritiskom pošto će Unija pokušati da tursku infrastrukturu, poljoprivredu i državnu upravu uskladi sa svojim standardima.
Istovremeno, članstvo Turske izgradiće most između hrišćanskog i muslimanskog sveta.
Sa drugom najvećom vojskom u NATO paktu i strateškim pristupom Bliskom istoku, Turska bi pojačala ambicije EU da postane ozbiljan igrač na regionalnoj i svetskoj pozornici.
U Turskoj, reakcije na sporazum postignut u poslednjem trenutku bile su pomešane.
Dok je vlada premijera Redžepa Tajipa Erdogana pozdravila “istorijski korak”, opoziciona Republikanska narodna partija (CHP) požalila se da Erdoganova vlada nije otkrila dovoljno detalja o pregovorima i prihvatila je tvrđi pregovarački okvir nego onaj koji je uobličen 17. decembra 2004.
Evropska Unija Tursku tretira drugačije nego prošle kandidate, izjavio je vođa CHP Deniz Bajkal: “Jasno smo istakli da pregovori sa neizvesnim ishodom nikada nisu predloženi nekoj drugoj zemlji kandidatu.
Uprkos tome, vlada nije uradila ništa da odbrani zemlju od mnogih nepravdi koje su Turskoj nametnute od 17. decembra”, rekao je on.
Na drugoj strani, vođa partije Domovina Erkan Mumču izrazio je zadovoljstvo zbog početka pregovora rekavši da je njegova stranka spremna da pomogne u tom procesu.
Vođa Partije pravog puta (DYP) Mehmet Agar takođe je pohvalio napore vlade, ali je podsetio da njegova zemlja u vezi sa Kiprom mora da drži izvestan prag koji ne sme da pređe.
Za vladu, radost je prožeta oprezom. “Pravi posao je tek počeo”, rekao je Erdogan.
Naš put prema EU nije lak. “Biće mnogo teškoća, ali verujem da ćemo ih vremenom prebroditi.”
Iz masovne grobnice u BiH iskopani ostaci stotina žrtava iz Srebrenice
Ostaci 482 žrtve masakra u Srebrenici 1995. iskopani su iz treće najveće masovne grobnice do sada otkrivene u BiH.
Forenzičari su završili sa ekshumacijom grobnice u nedelju.
(Rojters, AFP, FENA - 16/10/05; AP, AFP, Rojters - 04/10/05)
Na desetine masovnih grobnica sa ostacima srebreničkih žrtava pronađeno je u istočnoj Bosni i Hercegovini u proteklih devet godina. [AFP]
Forenzički stručnjaci izvadili su ostatke 482 žrtve srebreničkog masakra 1995. iz masovne grobnice u severoistočnoj Bosni i Hercegovini (BiH).
“Pronašli smo osam potpunih i 474 nepotpuna tela”, rekao je Murat Hurtić iz bosanskog zavoda za nestala lica u nedelju (16. oktobra), saopštavajući završetak jednomesečne ekshumacije grobnice u selu Liplje, oko 30 km od Srebrenice.
Procenjuje se da je grobnica treća po veličini koja je otkrivena u BiH od kraja rata 1992-1995.
Ona je takođe i najveća od pet takozvanih sekundarnih masovnih grobnica otkrivenih u Liplju, što znači da su žrtve prvobitno sahranjene na drugom mestu.
Tela su kasnije iskopana buldožerom i ponovo zakopana na drugoj lokaciji u pokušaju da se sakrije zločin.
“Nemoguće je reći koliko je ljudi sahranjeno u toj grobnici”, izjavio je Hurtić za AFP. “Stručnjaci će sada početi sa proučavanjem kostiju pronađenih na svih pet lokacija da bi pokušali da sastave što je više moguće kostura.”
Iskopavanjem preostale četiri masovne grobnice prethodno otkrivene u Liplju pronađeni su ostaci ukupno oko hiljadu ljudi.
Tokom nekoliko dana posle zauzimanja “Zaštićene zone UN” Srebrenice 11. jula 1995. od strane snaga bosanskih Srba predvođenih bivšim ratnim komandantom vojske RS Ratkom Mladićem, nasumično je pobijeno oko osam hiljada bosanskih Muslimana i mladića. To je opisano kao najgori pojedinačni zločin u Evropi od završetka Drugog svetskog rata.
Mladić i bivši vođa bosanskih Srba Radovan Karadžić optuženi su pred Haškim sudom zbog događaja u Srebrenici.
Obojica se nalaze u bekstvu.
Ostaci oko 16.500 ljudi iskopani su iz više od tri stotine masovnih grobnica otkrivenih širom BiH u poslednjih deset godina.
Nekoliko desetina grobnica sadržalo je žrtve iz Srebrenice.
Više od deset hiljada ljudi identifikovano je DNK analizom, ali na hiljade drugih još uvek se vode kao nestali i veruje se da su mrtvi.
Izveštaj koji je početkom ovog meseca objavila specijalna komisija o masakru iz 1995. godine govori da je oko dvadeset i pet hiljada ljudi učestvovalo u zauzimanju Srebrenice.
Od toga veruje se da je više od devetnaest hiljada bosanskih Srba među kojima pripadnici vojske, ministarstva odbrane i unutrašnjih poslova, učestvovalo u ubijanju.
Turski parlament odobrio novu vladu
Nova turska vlada položila je zakletvu u četvrtak (28. novembar) nakon što joj je parlament izglasao poverenje.
Premijer Abdulah Gul obećao je sveobuhvatne reforme i ustavne izmene.
(Indipendent - 29/11/02; Rojters, AP, AFP, CNN, VOA, agencija Anatolijan, EUobserver.com - 28/11/02; agencija Anatolijan - 27/11/02)
Nova turska vlada položila je zakletvu u četvrtak (28. novembar) nakon što joj je parlament izglasao poverenje -- što predstavlja poslednju formalnost u procesu uspostavljanja novog kabineta.
Obećavajući sveobuhvatne socijalne i ekonomske reforme i ustavne izmene kako bi se osnovna ljudska prava i slobode doveli na liniju sa međunarodnim standardima, premijer Abdulah Gul takođe je rekao da će njegova vlada raditi u interesu svih građana Turske.
«Naša dužnost je da unapredimo stanje za sve građane Turske i uzdignemo ih do tačke koju zaslužuju», rekao je Gul obraćajući se parlamentu.
Njegov kabinet dobio je 346 glasova, dok je 170 poslanika glasalo protiv.
Vladajuća Partija pravde i razvoja (AKP) ponovo je dobila podršku nezavisnih poslanika.
Ova podrška mogla bi da bude od presudnog značaja u pogledu planova AKP-a koji se odnose na ustavne izmene.
Gul je potpredsednik AKP.
Ova stranka, koju su 2001. osnovali bivši članovi zabranjene islamske partije, dobila je veliku većinu na parlamentarnim izborima 3. novembra, utirući put jednopartijskoj vladi u Turskoj prvi put posle više od deset godina.
Velike ustavne reforme koje vlada planira da sprovede usmerene su na ispunjavanje političkih kriterijuma EU -- poznatih kao kriterijuma iz Kopenhagena -- u cilju unapređivanja izgleda Turske za prijem u članstvo EU.
Turska je jedina zemlja među 13 kandidata koja još uvek nije počela razgovore o prijemu.
Ona se sada nada da će datum za početak pregovora sa 15-članim blokom biti saopšten na samitu EU u Kopenhagenu 12. decembra.
Diplomatski izvori iz EU kažu da će se predviđeni paket reformi odnositi na većinu problema na koje je Unija ukazivala.
Novim zakonima će, ukoliko budu odobreni, biti ukinuta tortura, olakšana mogućnost krivičnog gonjenja pripadnika kriminalističkih službi i ublažena ograničenja za novinare i građanske organizacije.
Prema izveštajima medija, vlada želi da uputi ove mere parlamentu na raspravu pre samita EU, koji će biti održan za manje od dve nedelje.
Lider AKP Redžep Tajip Erdogan se u četvrtak vratio iz poslednje faze svoje evropske turneje koja je imala za cilj prikupljanje podrške Turskoj u njenim nastojanjima za prijem u EU.
Premijer Gul će izvršiti dodatni pritisak u tom pogledu sledeće nedelje tokom posete Ankari šefova diplomatije Britanije i Danske.
Lideri AKP takođe su obećali da će suzbiti korupciju i siromaštvo i sprovesti ekonomske reforme u skladu sa programom od 16 milijardi dolara koji podržava MMF.
Očekuje se da visoki predstavnici MMF-a doputuju u Tursku sledeće nedelje na razgovore sa zvaničnicima vlade.
Izveštaj Svetske banke poziva zemlje Jugoistočne Evrope da ubrzaju reforme
Većina tranzicionih zemalja u istočnoj Evropi i bivšem Sovjetskom savezu ima koristi od svoje reintegracije u svetski trgovinski sistem, naglašava se u izveštaju Svetske banke. U tom dokumentu se primećuje da je izvoz utrostručen, dok je uvoz povećan dva i po puta od 1995. godine.
Istovremeno, izveštaj upozorava da je potrebno ubrzavanje domaćih reformi da bi se iskoristila sve veća liberalizacija.
Koje mere zemlje Jugoistočne Evrope treba da preduzmu?
Svetla Dimitrova za Southeast European Times u Sofiji -- 13/03/2006
Rumunska prodavačica aranžira odeću na svojoj tezgi na Bukureškoj pijaci Piata Sudului.
Poput drugih tranzicionih zemalja u regionu, Rumunija je prošla kroz tešku tranziciju, boreći se protiv nasleđa komunizma i trudeći se da izgradi tržišnu ekonomiju. [Getty Images]
Pad komunizma u istočnoj Evropi, posle kog je usledilo raspuštanje Saveta za zajedničku ekonomsku pomoć 1991, izazvao je ekonomski haos i kolaps trgovinskih tokova zemalja bivšeg sovjetskog bloka.
Do sredine devedesetih, većina njih zakoračilo je u tranziciju iz komandne u tržišnu ekonomiju, sprovodeći reforme sa ciljem olakšavanja reintegracije u globalnu ekonomiju.
Od 1995, trgovina u postkomunističkih istočnoevropskim zemljama, uključujući i bivši Sovjetski savez, rasla je stopom koja je bila brža nego u bilo kom drugom regionu sveta, stoji u izveštaju Svetske banke; u tom dokumentu se primećuje da je u tom periodu izvoz utrostručen, dok je uvoz povećan dva i po puta.
Jedan od glavnih nalaza te studije, objavljene 31. januara, jeste da je većina zemalja u regionu bolje integrisana u globalnu ekonomiju danas nego u bilo kom drugom istorijskom periodu od ruske revolucije.
Izveštaj od 440 strana naslovljen "Od raspada do reintegracije: Istočna Evropa i bivši Sovjetski savez u međunarodnoj trgovini", analizira dešavanja u trgovini u 27 tranzicionih zemalja od pada komunizma.
Taj region obuhvata osam novih članica EU (Češku republiku, Estoniju, Mađarsku, Letoniju, Litvaniju, Poljsku, Slovačku i Sloveniju), sedam zemalja Jugoistočne Evrope (JE) -- Albaniju, Bosnu i Hercegovinu (BiH), Bugarsku, Hrvatsku, Makedoniju, Rumuniju i Srbiju i Crnu Goru -- i dvanaest zemalja Zajednice nezavisnih država (ZND).
Sve te zemlje, osim BiH, Srbije i Crne Gore i osam zemalja ZND, danas su članice Svetske trgovinske organizacije (STO).
Većina tih zemalja danas ima koristi od reintegracije u svetski trgovinski sistem, kažu autori izveštaja, ali istovremeno upozoravaju da nacionalne vlade moraju da ubrzaju domaće reforme da bi u potpunosti iskoristile sve veću liberalizaciju.
Još jedan ključan zaključak studije jeste da su različita priroda i brzina reformi sprovedenih u zemljama regiona dovele do oštre podele.
"U regionu se sve jasnije javlja izvesna bipolarnost," rekao je prilikom objavljivanja studije Heri Brodmen, ekonomski savetnik Svetske banke i glavni autor izveštaja.
"Jedan grupa teži trgovini sa razvijenim zemljama Zapadne Evrope i uživa relativno visoke prihode.
Druga grupa znatno je siromašnija i teži povlačenju prema sferi koju kontroliše Rusija.
Većina tih zemalja imaju privrede kojima dominira robna razmena i one rizikuju da dosta toga izgube neučestvovanjem u modernoj međunarodnoj podeli rada."
Prva grupa uglavnom se sastoji od osam novih članica EU (EU-8), a druga od onih u CIS.
Većina od sedam zemalja JE smatraju se negde između te dve grupe, iako teže onoj prvoj grupi.
Situaciju ilustruje globalna slika prodora izvozne robe zemalja JE između 1993. i 2003. godine.
Zemlje JE izvezle su više na petnaestočlano tržište EU nego na regionalno tržište.
Međutim, kao i u slučaju ZND, izvoz iz zemalja JE u Latinsku Ameriku i Karipski region značajno je povećan.
