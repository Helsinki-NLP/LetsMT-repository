 Buitenlandse studenten krijgen stoomcursus
Nederlands
 `Mijn lievelingseten is tennis'
 Drie weken lang, vijf dagen in de week, van half tien
tot kwart over een. In die tijd leert een aantal buitenlandse
studenten op het Talencentrum van de RUG een aardig mondje Nederlands.
Daarna kunnen ze zonder hakkelen een haring met uitjes in een
restaurant bestellen. Of zeggen dat ze iemand aardig vinden. ''Want
veel meer mag je er niet van verwachten'', zegt docente Ties Onvlee.
''Het gaat erom dat ze eenvoudige gesprekken in het Nederlands kunnen
voeren.'' Een reportage over groep 2, niveau 1 intensief.

 Arjan Wildeboer

 In een zaaltje op de eerste verdieping van het Harmoniecomplex zijn
alle dertien buitenlandse studenten present voor de vijfde dag van hun
stoomcursus Nederlands. Dat zullen ze weten ook.  Iedereen die denkt
in het Engels een vraag te kunnen stellen, wordt op de vingers getikt
en mag het nog eens over doen. Want de voertaal is en blijft
Nederlands, hoewel dat soms grote verwarring op kan leveren. ''I don't
know'', antwoordt een studente op een vraag van docente Ties Onvlee en
kijkt hulpeloos om zich heen. ''Ho ho'', zegt Onvlee, ''ik wil graag
dat je 'I don't know' in het Nederlands zegt.'' Waarop de studente
helemaal de draad kwijt is en begint met: ''iek wiel gaag dat je I
don't know ien it...''  De groep studenten is een mengelmoes van
verschillende nationaliteiten. Ze komen onder andere uit Duitsland,
Italië, Hongarije, Iran en de Verenigde Staten. De studenten bezoeken
Groningen in het kader van de uitwisselingsprogramma's die diverse
universiteiten in Europa en daarbuiten met elkaar onderhouden. Dat ze
nu Nederlands leren vinden ze mooi meegenomen, maar daar is het bijna
niemand om te doen. Veel belangrijker vinden ze het contact met een
andere cultuur en het verbreden van de eigen horizon. Als de cursus is
afgelopen gaan de meesten verder met Dutch Studies, speciale
onderwijsprogramma's voor buitenlandse studenten die in het Engels
worden gegeven. Voor de meesten zit het verblijf in Groningen er in
december weer op.

 Kaaskop
 Het is eigenlijk een wonder dat er mensen bestaan die Nederlands
kunnen spreken. Want als er iets duidelijk wordt tijdens de les, dan
is het wel dat die taal knap ingewikkeld is. Neem bijvoorbeeld de
eenvoudige zin 'geef mij er maar twee'. ''Wat betekent 'er'?'', wil
iemand weten. Onvlee zegt dat dat woord zich moeilijk laat vertalen.
Als taalkundige weet ze natuurlijk wel dat er verschillende soorten
'er' zijn en dat je daar met het grootste gemak een heel trimester
college over kunt geven. ''En wat betekent 'maar'?'', wil iemand
anders weten. ''Dat maakt de zin wat vriendelijker'', zegt de docente.
Ondertussen wil de Duitse student Andreas Elvers wel eens weten wat
''kaaskop'' betekent. Dat woord heeft hij ergens opgevangen. En na
veel verwarring blijkt het lievelingseten van Tamyko Ysa Figueras niet
''tennis'' maar ''chinees'' te zijn.  ''Het is aan de ene kant heel
leuk om buitenlandse studenten de Nederlandse taal te leren'', vertelt
Onvlee tijdens de pauze in de kantine. ''Aan de andere kant is het ook
erg lastig. Je hebt vaak enorme niveauverschillen en eigenlijk pas je
het tempo automatisch aan aan de langzaamste studenten. Dan zitten
anderen zich te vervelen. En niet iedereen is even enthousiast. Zo
verdenk ik een paar studenten ervan dat ze hun huiswerk niet maken.
Maar goed, ze krijgen in zo'n eerste week ook zoveel te verwerken dat
ik me kan voorstellen dat de vermoeidheid al aardig toeslaat. Ze staan
immers van de een op de andere dag in een vreemd land, wonen in een
vreemde stad en beginnen direct met het leren van een vreemde taal. Ik
moet er niet aan denken dat me dat zelf zou overkomen.''

 Lekker
 Bij een oefening in 'het positief beoordelen van dingen' is er veel te
doen rond de woorden leuk, aardig en lekker. ''De koffie is leuk'',
zegt iemand. ''Nee'', zegt Onvlee, ''de koffie is lekker.'' En in een
poging de dingen niet direct nodeloos ingewikkeld te maken voegt ze
daar nog aan toe: ''het woord 'lekker' gebruik je eigenlijk alleen in
combinatie met eten of drinken. Je kan niet zeggen: de jam is leuk of
de het brood is aardig. Het is allemaal lekker.'' Ze is nog niet
uitgesproken of de Italiaanse student Francesco de Foglio oppert dat
er met 'lekker' ook nog andere mogelijkheden zijn. Hij was vorig jaar
augustus op vakantie in Breda en had een tijdje een Nederlandse
vriendin.''Je kan in het Nederlands toch ook 'lekker meisje' zeggen'',
meent hij zich te herinneren.  De Foglio is eigenlijk de enige die
zich in het Nederlands al goed verstaanbaar kan maken. Alleen zijn
ritme en accent zijn nog onmiskenbaar Zuideuropees. ''Ik studeer
Germaanse Talen aan de universiteit van L'Aquila, zo'n honderdvijftig
kilometer van Rome'', vertelt hij. ''Engels en Duits kun je daar wel
volgen, Nederlands echter niet. Op een gegeven moment was er een
docente uit Groningen, Anneke Mulder-Bakker van geschiedenis, die op
onze universiteit les kwam geven. Van haar kreeg ik een uitnodiging om
naar Nederland te komen. Ik kan me op zich al aardig redden met het
Nederlands, maar ik wil toch helemaal opnieuw beginnen.'' Voor
financiële ondersteuning klopte de student aan bij ERASMUS, een fonds
van de Europese Gemeenschap ter bevordering van de samenwerking tussen
universiteiten binnen de EG. Van die instelling krijgt hij nu een
beurs van 200 ECU in de maand, ongeveer 460 gulden. ''Dat is eigenlijk
heel weinig'', zegt hij. ''Nu ben ik bijvoorbeeld op zoek naar een
goede fiets. Maar die zal dus wel heel goedkoop moeten zijn.''

 Praktijk
 De Amerikanen hebben het nog slechter getroffen. Zij kunnen geen
beroep doen op het ERASMUS-fonds en moeten voor hun avontuur over de
oceaan soms diep in de eigen of in andermans buidel tasten.
Psychologiestudente Laura Jo Stewart wilde ''altijd al een keer naar
Europa'', zonder dat Nederland of Groningen direct haar voorkeur had.
''Maar Groningen biedt een goedkoop en goed onderwijsprogramma.''
Vincent J. Toner, student bedrijfseconomie leende geld van zijn
ouders. Studente Engels Terri Quartes leidde een spaarzaam leven en
zocht een baantje. ''Je betaalt zelf je vliegticket en je
verzekering'', vertelt ze. ''De mensen van het International Student
Exchange Program ISEP zorgen er alleen maar voor dat je ergens wordt
geplaatst.''  De les van vandaag is ondertussen al afgelopen en een
klein groepje studenten is meegegaan naar een terrasje in de stad om
verder te praten. Groningen is mooi, gezellig en gastvrij, vinden ze.
Maar de wijze raad van docente Ties Onvlee lijken ze al weer vergeten.
Die had ze even daarvoor nog bemoedigend toegesproken. ''Ik ben na
deze week al zeer tevreden over jullie. En al denk je zelf dat het met
het Nederlands niets wordt, ik weet zeker dat het allemaal vanzelf wel
komt. Besteed veel aandacht aan het huiswerk en breng het geleerde ook
in praktijk.'' Dat laatste blijkt nu tegen dovemansoren gezegd. ''Wat
wil je hebben?'', vraagt de serveerster aan Cabot Cornwall, student
bedrijfskunde aan de Central Washington University. ''No'', zegt deze
en houdt verder zijn mond.

 Open brief aan minister Ritzen
 Beste Jo, wat vertellen we de aankomende
eerstejaars?
 Wat moet een studieadviseur de nieuwe lichting
studenten vertellen?

 Dat het allemaal koek en is, of dat de universitaire
studie tot een soort hindernissenloop is verworden?  Studieadviseur
Karel Labberté legt zijn problemen aan de verantwoordelijke minister
voor.  Door KAREL LABBERTÉ Beste Jo Ritzen, Met de onmisbare steun van
enthousiaste ouderejaars start mijn faculteit ook dit jaar een
introductiekamp om de immer groeiende groep eerstejaars warm te
onthalen. In mijn hoedanigheid van studieadviseur verzorg ik ieder
jaar middels een plenaire inleiding een introductie op de studie en
het studeren. Daarin poog ik de eerstejaars tot een gerichte en
plezierige studiestart aan te zetten. Wellicht vooral ingegeven door
de heroriëntering studiefinanciering merk ik dat de voorbereiding van
mijn inleiding voor het introductiekamp stokt en dat twijfel
overheerst. Ik verzoek je nadrukkelijk om mij bij deze opdracht te
ondersteunen met enkele raadgevingen. Als zijnde mijn hoogste baas en
partijgenoot mag ik vast en zeker een beroep doen op je deskundigheid.
Ongetwijfeld ben je het er mee eens, dat ik in de voordracht laat
doorschemeren dat studeren nog steeds mogelijk is en dat de
eerstejaars vertrouwen in zichzelf en het onderwijs mogen hebben. Ze
hebben zich toch niet voor niets aangemeld en verheugd op de inloting.
Wellicht dient mijn inleiding er dan als volgt uit te zien: ''Beste
eerstejaars van harte welkom!  Jullie hebben een belangrijke volgende
stap gezet in je maatschappelijke loopbaan. En terecht! Ongetwijfeld
koester je hoge verwachtingen van de mogelijkheden binnen een centrale
functie van de samenleving als het hoger onderwijs! Er zijn diverse
redenen om te veronderstellen dat je ondanks de vele veranderingen een
voorspoedige studietijd tegemoet gaat: 1. Het VWO heeft je uitstekend
kunnen voorbereiden op het in hoog tempo bestuderen van grote
hoeveelheden min of meer abstracte studiestof. Vanuit het kleine
beschermende gezin vind je vlot je weg in de studiestad, waar een
goede studentenkamer voor het oprapen ligt en je vrijwel probleemloos
in het nieuwe sociale leven duikt. Terecht veronderstelt onze
minister, dat je uit de zeer overzichtelijke brij aan studierichtingen
gerichter deze studie hebt kunnen kiezen naarmate je jonger van het
VWO komt. In het uiterste geval zwaai je na één jaar om. De opzet van
de propaedeuse garandeert een zodanige oriëntatie dat je de erop
volgende opleiding in ieder geval in vier jaren haalt!  2. De
universiteit voldoet meer dan ooit aan alle condities om succesvol te
studeren. Studieboeken zijn altijd op tijd voorhanden. De roostering
van de colleges hebben we optimaal kunnen afstemmen op jullie
studiegedrag. De docenten hebben gelukkig nauwelijks andere taken dan
het geven van onderwijs en worden ruimschoots in de gelegenheid
gesteld om je te begeleiden. Ze zijn via hun eigen scholing en hun
huidige werkgever onderwijskundig voldoende toegerust om goed aan te
sluiten op jullie kennis en vaardigheden.  De controle op de kwaliteit
van colleges en tentamens is vergelijkbaar met die van de
keuringsdienst voor waren. Ontoereikende produkten worden met
''terugwerkende kracht'' verwijderd en de gevolgen voor
studiekwaliteit en -voortgang worden ongedaan gemaakt. Mogelijke
kwalijke gevolgen van je onderwijsconsumptie moet je dan ook vooral
aan jezelf toeschrijven. Om die reden worden voorzieningen als
decanen, studentenpsychologen en studieadvisering zo beperkt mogelijk
gehouden en vertrouwen we volledig op aanbiedingen als de agenda en de
studiehandleiding die de Volkskrant jullie gratis ter beschikking
stelt (de terugtredende overheid).  3. De studieaanpak valt
vanzelfsprekend primair binnen jullie eigen verantwoordelijkheid. De
minister en de faculteit doen er echter alles aan om je hierin te
ondersteunen. Per slot van rekening is voorkomen beter dan genezen. De
regelingen waarbinnen je studeert zijn bijzonder helder. Iedere decaan
kan je éénduidig uiteenzetten hoe de uniforme regelingen voor
inschrijvingsduur en studiefinanciering op jou van toepassing zijn. De
inperking van de studiefinanciering vormt een uitstekende stimulans
voor (toekomstige) ouderejaars om als ervaringsdeskundige jullie via
een mentorschap ruimhartig in te wijden in de geheimen van het
succesvol studeren.  De Informatiseringsbank wijst jullie terecht op
de onbegrensde mogelijkheden van de OV-kaart, zodat je tenminste ieder
weekend van donderdag tot dinsdag naar huis kunt.  Gelukkig kan een
groot aantal studenten weer zijn oude bijbaan(tje) opnemen door de
verruiming van de inverdienregeling, waardoor geldverdienen en niet de
onderwijseisen bepalen wanneer je aan het studeren bent. Zeker nu de
eisen van de arbeidsmarkt teruglopen en de erkenning van Nederlandse
universitaire diploma's in de ons omringende landen sterk verbetert,
kun je inderdaad beter je tijd besteden aan portierswerk dan aan
verruimde talenkennis, studie in het buitenland, extra projecten en
verbreding of juist verdieping van je vakkenpakket. Met andere woorden
een prachtig harmonieus pakket aan beperkende én verruimende
maatregelen, die problemen als planning en discipline tot de verleden
tijd doen behoren.''

 Slagen om de arm
 Zo zou mijn toespraak voor het introductiekamp kunnen luiden. Toch
denk ik Jo, dat we in het belang van de student, van de faculteit en
mijzelf een ander verhaal moeten houden. Mogelijk meer slagen om de
arm, minder positief, minder optimistisch. Wellicht dat we dan meer de
volgende zaken moet meenemen: A. De eerstejaars student moet op steeds
jongere leeftijd zijn pakket en studiekeuze maken, heeft (zeer)
beperkt zicht op waar hij of zij aan begint en verschijnt minder
optimaal voorbereid aan de start dan velen bevroeden. Studieadviseurs
op middelbare scholen roeien wat betreft de voorbereiding op het
universitair onderwijs ook maar met de riemen die ze hebben.  Is het
echt waar dat het verhaal van de uiterst begaafde, voorspoedig
opgegroeide en intrinsiek gemotiveerde onderwijzerszoon voor veel
aankomende studenten opgaat? Zijn de eisen die de studie en het
studeren aan hen stelt daadwerkelijk te vergelijken met die van een
''passende'' baan? In veel banen (zelfs als minister) krijg je de tijd
om op gang te komen en zo mogelijk je vaardigheden te vergroten en
wordt bij onvoldoende prestatie na één jaar niet zonder meer het
salaris ingehouden. In geval van persoonlijke omstandigheden hoef je
niet gelijk moeizame uitschrijfprocedures op te starten en over harde
doktersverklaringen te beschikken. Klaarblijkelijk is een
studieloopbaan onvergelijkbaar met een `gewone' loopbaan. Of zijn
studenten daadwerkelijk in staat om aan `hogere' eisen
(zelf-organisatie, zelf-discipline etc.) te voldoen dan wij gewone
leden van de samenleving?!  B. De veranderingen die het onderwijs
doormaakt dienen te worden ingegeven door een visie op hoe de
samenleving zijn leden wenst voor te bereiden op een optimale
participatie. Juist wanneer de rijkbegroting begrijpelijk een grote
rol speelt, heb je als minister de taak om een helder beleid uit te
werken waarmee de samenleving, c.q. het onderwijsveld gericht uit de
voeten kan. Geef dan maar expliciet aan dat voltijds studeren alléén
nog bereikbaar is voor jongeren die zowel qua ''intelligentie'' als
vaardigheden in staat zijn om kwalitatief goed en in een hoog tempo te
studeren. Dus ook, dat sluimerende motivatie en pure ijver niet meer
toereikend zijn. Dat de rest alsnog op eigen kosten (rijke ouders),
met een (deeltijd)baan dan wel via een ''academisch
leerlingenstelsel'' de eindstreep moet zien te halen.  C. Het
onverminderd doorgaan met ongericht en onvoorspelbaar veranderen van
de wetgeving heeft nadrukkelijke gevolgen voor het functioneren van
zowel (aspirant)studenten als studiebegeleiders. Gelet de ''Haagse
maatregelen'' is een op het individu afgestemde begeleiding van
studenten met betrekking tot studievoortzetting, pakketkeuze en extra
studieactiviteiten meer dan ooit noodzakelijk. Helaas! De moeizame
interpretatie van de regelgeving en de vele vragen die daaromtrent bij
de jongelui leven overheersen in onze taakuitoefening.  Naast mogelijk
foute informering en advisering van studenten zijn onder begeleiders
gevoelens van machteloosheid, afnemende motivatie en ongewenste
werkbelasting merkbaar. Heldere en eenvoudige regelingen zijn
noodzaak!

 Nieuwe horizon
 Ik hoop Jo, dat je de komende twee weken de tijd vindt om mij en de
eerstejaars schriftelijke een steun in de RUG te geven. Ik zal de rest
van deze dag besteden aan de uitwerking van het belang van een tweede
studieadviseur aan onze faculteit. Ik ben er namelijk nog niet zo
zeker van dat het onderwijs en jouw regelingen optimaal zullen
inspelen op de mogelijkheden en het leergedrag van studenten. Extra
begeleidingscapaciteit lijkt mij gewenst om studenten tijdig te wijzen
op de gevaren die zich kunnen voordoen op hun studiepad.  Tot slot
verzoek ik je om onze partij en in het bijzonder Wim Kok mee te delen,
dat onze partijverbondenheid wat mij betreft vrijwel zeker zijn
langste tijd (20 jaar) heeft gehad. Ergens moet je in het leven
grenzen trekken op weg naar een nieuwe horizon!

 Alvast bedankt voor je reactie.  Karel Labberté, studieadviseur van de
Faculteit der Bedrijfskunde van de Rijksuniversiteit Groningen.

 Ik heb altijd al belangstelling gehad voor internationale
betrekkingen.  Ik heb voor Groningen gekozen omdat ik hier de studie
kon doen die ik wilde doen. Ondertussen ben ik erg gehecht geraakt aan
deze stad.


 Ik woon met een ander in een uh..., noem het maar een jongerenhuis.


 Ik ben geen lid van een politieke partij, maar D66 spreekt mij het
meest aan.


 Ik plak affiches voor café de Frisse Wind en heb een bijbaantje bij de
Mensa. Afwassen, afruimen, slabakken vullen, kortom alles behalve
koken.


 Ik ben lid geweest van de SIB. ( Studenten Internationale
Betrekkingen) Er heerst wel een beetje een jasje-dasje cultuur, maar
het is geen bekakte club.


 NRC Handelsblad.


 'Hofman's honger' van Leon de Winter.


 Nee, ik heb wel een tijdje een abonnement gehad op de Internationale
Spectator.


 Nee, ik heb geen geluidsinstallatie en ook geen nadrukkelijke muzikale
voorkeuren.


 Lenny Kravitz is wel okee, en Prince.


 Nee!


 Ik ga best veel uit. De Kar is mijn favoriete discotheek.


 Helaas, geen geld en geen tijd om op vakantie te gaan.


 Vanavond speelt er een bandje in de Mensa, daar ga ik naartoe.


 In het weekend ga ik naar een vriendin in Leiden.


 Etenswaren, drinken, dingen die ik anders ook zou kopen.


 Dat is niet moeilijk: kleren kopen, m'n schulden aflossen, flink
stappen en lekker uit eten gaan.


 Ik associeer mezelf niet met een bepaalde groep studenten. Ik ben te
individueel ingesteld om bij een bepaalde groep te horen. Ik zie wel
dat het voor heel veel mensen wel heel belangrijk is bij een bepaalde
groep te horen.


 Ik ben me er niet van bewust hoe anderen mij zien. Ik denk een beetje
alternatief. Ze zullen me wel niet bij Vindicat indelen. Een tikje
wild.


 M'n ouders hadden verwacht dat het wel wat sneller met mijn studie zou
gaan. Verder zit het wel okee. Wel zijn ze er erg van geschrokken toen
ze hoorden dat ik wel eens blow.


 Ik hoop dat ik over tien jaar niet veel anders ben dan nu, dat ik een
levensgenieter blijf. Een carrière nastreven kost heel veel. Ik weet
niet hoeveel ik daarvoor wil opofferen.


 Als de sfeer er naar is zou ik het wel doen. Mijn ervaring is
overigens dat het met het meisje van je dromen nooit zo makkelijk
gaat. Maar goed, als het gebeurt, kan het okee zijn, maar het is geen
ideaal begin van een relatie.

 Door de studieduurverkorting wordt de universiteit een
soort school. Op scholen wordt kennis onderwezen. De nieuwe student
zal dat ook van de universiteit verwachten. Wetenschappelijke kennis,
kennis van de objectieve waarheid. Omdat wetenschapsfilosofie in de
meeste lespakketten niet voorkomt kan hij deze desastreuze mening tot
het eind van zijn studie behouden. Wat hij in werkelijkheid geleerd
heeft zijn natuurlijk slechts modellen van de werkelijkheid die in
concurrerende hobbyclubs in het toevallige tijdsgewricht van zijn
studie in de mode waren. In de hobbyclubs berijden mensen
stokpaardjes, hebben maatschappelijke en financiële belangen en staan
meestal even open voor andere ideeën als de gemiddelde Jehova's
getuige. Tussen de diverse geloven in de kerk der rede slaapt wel
degelijk de duivel en wetenschappelijke discussie heeft niet zelden
het karakter van wederzijdse verkettering of exorcisme.

 In de natuurkunde heb je tegenwoordig de voorstanders
en tegenstanders van de superstring-theorie.  De kleinste eenheidjes
van het universum zouden snaartjes zijn die trillen en wentelen in
tien dimensies en zich in grootte tot de kleinste deeltjes van weleer
verhouden als een elektron tot een vrachtwagen. De quantumfysici
roepen dat zulke theorieën, die uitsluitend op wiskunde berusten
zinloos zijn. De superstringers stellen daartegenover dat hun theorie
alles verklaart : the theory of everything. Op dit moment zijn er vier
geloven in de kerk der rede die niets met elkaar te maken willen
hebben. In de eerste plaats het morfisme: dingen bestaan en moeten
geclassificeerd worden op basis van gelijkenis. In de geneeskunde
maakt men bijvoorbeeld classificaties van ziekten. Dan mechanicisme:
de mens, de werkelijkheid is een machine, verschijnselen hebben altijd
één oorzaak. In de geneeskunde probeert men bijvoorbeeld de oorzaak
van een ziekte op te sporen om die te vernietigen. Het contextualisme:
de wereld bestaat uit gebeurtenissen, niet uit dingen. Alles heeft
altijd meerdere oorzaken. Tenslotte het organicisme: de werkelijkheid
leeft. Zo vindt onze directeur-generaal milieubeleid Zoeteman in zijn
boek 'Gaiasophie' dat de aarde een levend wezen is met de longen in
Azië, de wervelkolom in de Rocky Mountains en het brein in het
Noordpoolijs.

 In de psychiatrie wordt ijverig ruzie gemaakt tussen
mechanicisten en contextualisten over schizofrenie. De visie van de
eerste groep is dat de ziekte berust op het ontbreken of juist een
teveel van een bepaalde stof in de hersenen. De tweede groep meent dat
de oorzaken gezocht moeten worden in de communicatie in het ouderlijk
gezin van de patiënt. De twee groepen wetenschappers doen onderzoek op
hetzelfde gebied. Ze zetten dit onderzoek echter geheel verschillend
op, voeren het anders uit en interpreteren de resultaten anders. Het
is de vraag of ze elkaars publikaties zelfs maar lezen.

 Binnen de psychologie bestaan behavioristen, die
vooral geïnteresseerd zijn hoe je gedrag van mens en dier kunt
conditioneren, psychoanalytici, die vooral belang stellen in emoties
en motivatie en cognitieve psychologen, die alleen letten op
informatieverwerking. Geen van hen kan overigens een theoretisch
systeem bedenken dat alle facetten van ons gedrag verklaarbaar maakt.
Ze willen niets met elkaar te maken hebben.  Wetenschappen bestaan uit
intellectuele circuits die elkaars theorieën en feiten niet serieus
nemen. Het is een dwaling te denken dat aan de universiteit kennis
over de werkelijkheid onderwezen wordt.

 PETER BÜGEL

 Britten en Groningers op Zomer Jazz Fiets
Tour
 Vorig jaar behaalde de Zomer Jazz Fiets Tour een
absoluut record. In vier jaar tijd was het bezoekersaantal verdubbeld
tot bijna duizend. Waarmee de succesformule nog eens dik werd
onderstreept. Want wat is er leuker dan fietsen door het Groningse
platteland, karakteristieke kerkjes aandoen en onder het genot van een
drankje weg dromen op hemelse jazzklanken!

 Guus Termeer


 De Zomer Jazz Fiets Tour viert het eerste lustrum met een bijzonder
programma. Groningse en Britse jazzmuzikanten zullen elkaar ontmoeten
in de kerkjes van het weidse land dat zich uitstrekt langs het
Reitdiep. Twaalf concerten tussen Leegkerk en Garnwerd onder het motto
'The Groningen Britain Parade'. Voor naar verwachting zo'n duizend
jazzliefhebbers reden om het stalen ros te bestijgen en de muziek
tegemoet te trappen.  ''Duizend bezoekers is onze grens'', stelt
Laurens Smit Duyzentkunst, secretaris van de organiserende stichting
Cu-Ré en coördinator cultuur van het beroemde kerkje in Oostum. Is dit
aantal bereikt dan stopt de kaartverkoop.  Het combineren van
recreatie en cultuur, daarin ligt volgens Smit Duyzentkunst de kracht
van de fietstour. ''Onze formule is echt origineel. We bieden een
fietstocht door een van de mooiste gebieden van Noord-Nederland en een
veelzijdig jazzprogramma, waarvan je zonder te jakkeren gemakkelijk
zes concerten kunt bijwonen. En dat alles in sfeervolle ruimtes met
een bijzondere akoestiek.'' Hoewel er soms stevige improviserende
muziek op het programma staat, werkt de formule laagdrempelig: ''Nogal
wat mensen stappen op de fiets, zonder dat al die namen op het
programma hen iets zeggen. Ze laten zich gewoon verrassen. En dan
blijkt dat ze het gepriegel van cellist Ernst Reijseger of andere
experimentele geluiden die ze normaal hoofdschuddend zouden afwijzen,
zeer wel kunnen waarderen.''

 Parade
 Op het programma van dit jaar prijkt naast de top van de Groningse
jazzscene een keur aan bekende en minder bekende namen, waarbij de
Britse muzikanten duidelijk in de meerderheid zijn. De titel 'The
Groningen Britain Parade' dekt niet geheel de lading, erkent Smit
Duyzentkunst. Zo speelt in Fransum gitarist Jan Kuiper met twee
internationaal vermaarde klarinettisten: de Duitser Theo Jörgensmann
en de jonge Fransman Denis Colin.  Twee trekkers moeten voor een
klinkend slot in de feesttent van Garnwerd zorgen: de jonge Londense
band Butchers of Distinction, die in Garnwerd aan een Europese tournee
begint, en de MOB (My Own Band) van de Zuidafrikaanse tenorsaxofonist
Sean Bergin. Vorig jaar zorgde deze veelkleurige band in de kerk van
Niehove voor het hoogtepunt van de fietstour. In een vrijwel geheel
nieuwe (Brits-Nederlandse) samenstelling zal de MOB ook dit keer weer
garant staan voor swingende improvisatiemuziek met een flinke dosis
humor.  Voor het zover is heeft de ijverige fietser al zijn web door
het Groningse landschap getrokken. Van Leegkerk, waar de nieuwe
Groningse band Dash zich uitleeft in improvisaties, naar Den Ham voor
een optreden van het 'Nederbritse' blazerstrio Tobias Delius, Michael
Moore en Joost Buis, en vandaar weer naar Niehove voor de bigband van
tenorsaxofonist Johan Huizing en nog naar Saaksum waar het concert in
een schuur plaatsvindt omdat de kerk niet ontheiligd mag worden, om
uiteindelijk in het kerkje van Garnwerd een uniek optreden bij te
wonen: de Groningse gitarist Piet Hoeksma ontmoet er Derek Baily.  Of
de fietser inmiddels doorweekt of gebruind is, ligt in de handen van
Erwin Kroll.

 Zomer Jazz Fiets Tour, zaterdag 31 augustus van 12.30-00.00 uur.
Passe-partouts zijn tot 29 augustus in de voorverkoop te verkrijgen à
F 22,50 (nadien F 30,-) bij de VVV-kantoren Groningen en
Winsum, de Swingmaster en jazzcafé De Spieghel. Losse kaarten bij de
kerk zolang de voorraad strekt.

 Studeren wordt weer duurder
 MARGRIET VAN LITH

 Studenten moeten na 1 januari 1992 ruim elf procent rente
op hun studieleningen gaan betalen; dat is twee en een half procent
meer dan nu. De privatisering van de studieleningen is hiermee van de
baan. Ook wil het Kabinet dat een student die zijn propedeuse niet in
een jaar haalt geen basisbeurs meer krijgt totdat hij wel is geslaagd.
Tegen dit voorstel bestaat binnen de Tweede Kamer echter veel
weerstand.  Het rentepercentage voor studieleningen wordt opgetrokken
naar een ''echt kostendekkend niveau'', zo blijkt uit een uitgelekt
ontwerp van de Memorie van toelichting op de begroting, en wel naar
11,3 procent. In ruil daarvoor krijgt minister Ritzen toestemming van
het Kabinet om het bedrag dat aan studieleningen wordt verstrekt niet
meer als uitgave te boeken. Dat ontslaat hem van de plicht steeds weer
nood-oplossingen te bedenken voor het voortdurende uitstel van de
privatisering, waarover hij met de banken maar geen overeenstemming
kon bereiken. Een oplossing die voor de minister een enorme bevrijding
betekent, want de leningen belopen zo'n vijfhonderd miljoen per jaar.
Voor de studenten ligt het anders: het bedrag dat zij aan schuld
opbouwen zal de komende jaren duizelingwekkend sterk gaan toenemen.

 Tempobeurs
 De rente die de studenten op hun leningen moeten betalen is de
afgelopen tijd met grote sprongen vooruit gegaan. Vorig jaar was het
percentage nog 7,12. Toen al opperde de minister dat een stijging van
''minstens 1,15 procent'' nodig zou zijn als de leningen werden
verzelfstandigd. Zijn voorstel tot die verzelfstandiging vond geen
genade in de ogen van de Raad van State, onder andere omdat de
rentestijging zulke vergaande gevolgen zou hebben voor de studenten.
De Raad vond de rentestijging tot 8,3 procent ''zeer onwenselijk'',
vooral omdat de studiebeurzen toch al onder druk staan en omdat binnen
het ministerie van Financiën plannen leefden (en leven) om de
belastingaftrek op aflossingen af te schaffen.  Een tweede gevolg van
Ritzens beurzenbeleid is, dat veel studenten straks meer moeten gaan
lenen omdat op elke studievertraging verlies van de basisbeurs als
straf staat. Zo is het recht op een basisbeurs al beperkt tot vijf
jaar (de cursusduur plus een jaar); wie er langer over doet moet zijn
hele inkomen lenen. Bovendien werkt Ritzen aan plannen voor een
'tempobeurs': wie zijn tentamens niet op tijd haalt verliest tijdelijk
de basisbeurs en moet alles lenen totdat hij weer bij is. Om te
beginnen wil Ritzen dat plan al laten ingaan bij de propaedeuse, zo
zal hij in de begroting voor het volgend jaar aankondigen.  Of dat
laatste plan het in de Tweede Kamer haalt is echter zeer de vraag. Het
idee komt bovenop het nog maar net gelanceerde bindend studie-advies,
dat de universiteiten de gelegenheid moet geven slecht functionerende
studenten na een jaar weg te sturen. Parlementariërs van verschillende
partijen lieten deze zomer in een eerste reactie weten, dat zij liever
eerst de effecten daarvan afwachten.

 Geen haast
 Wel is het zo, dat de laatste tijd van verschillende kanten is
aangedrongen op een strenger regime tijdens de propaedeuse. In veel
studierichtingen slaagt nauwelijks de helft van de studenten binnen
een jaar. Visitatiecommissies als van economie en rechten vonden dat
studenten de mogelijkheid om twee jaar over de propaedeuse te doen
uitbuiten om veel leuks te doen en weinig te studeren wat hen dan
later in de studie flink opbreekt. Uit een studie van het
onderzoekscentrum SCO blijkt zelfs, dat veel docenten de studenten
stimuleren om geen haast te maken. Binnen de universitaire cultuur is
een propaedeuse van twee jaar eerder norm dan afwijking.  De
universiteiten en de studentenorganisaties vinden echter, dat
studenten extra tijd nodig hebben om zich op de studie en het studeren
te oriënteren. Bovendien zijn de studentenbonden van mening, dat veel
studenten de propaedeuse niet op tijd halen omdat de studierichtingen
niet overweg kunnen met de massaliteit aan eerstejaars.

 Acties
 De studentenbonden hebben aangekondigd harde acties te gaan voeren
tegen de kabinetsplannen. Een speciaal in het leven geroepen Landelijk
Actie Comite beraadt zich over de mogelijkheden, maar volgens
LSVb-voorzitter Rene Damen worden bezettingen en blokkades niet
uitgesloten. ''De komende tijd zullen we ons beperken tot kleine
verrassingsacties'', aldus Damen. ''Maar als deze plannen in de Tweede
Kamer komen zullen we niet aarzelen hardere acties te ondernemen.'' Om
de studenten voor te lichten heeft de LSVb een klachtentelefoon
geopend en een speciale krant uitgegeven. (HOP)

 Vaudeville, hapjes en muziek
 Door YVONNE VAN DEN BERG

 Voor wie nog geen afscheid kan nemen van de vakantie of nog geen zin
heeft in studeren, is er tussen 30 augustus en 8 september een
prachtige afleiding te vinden in 'De Parade'. Dit reizend muziek- en
theatergezelschap slaat dan haar tenten op in het Noorderplantsoen en
brengt er een kleurig samengesteld programma met als uitersten
ouderwets vaudeville en een swingende avond met de groep Deco Deco.
Maar dat is nog niet alles. Heb je ooit al eens in een reuzenrad een
drankje of een dineetje genuttigd? Dat kan tijdens deze parade in het
speciaal omgebouwde rad La Molina.  Of heb je meer zin om te griezelen
in het illusionistentheater van Celsius in theater De Paradijsvogel.
Ook deze tent staat in het Noorderplantsoen voor je open. Studio 7
brengt de zogenaamde participatie-shows waarvan je maar moet afwachten
hoe je na het programma weer op het grasveld van het Noorderplantsoen
verschijnt.  In de Salon des Varietés presenteert sir Alexander Gibson
zijn Levende Jukebox, ingevuld door de stemmen van Helen en Yvonne. De
dames brengen het liedje van jouw keuze en rekenen daarna persoonlijk
met je af. Maar misschien heb je alleen maar zin om iets te drinken in
de Cantina Mobile. In deze tot rollend restaurant omgebouwde
verhuiswagen zijn ruim driehonderd zitplaatsen. Je hebt er de keuze
tussen kleine Spaanse hapjes of minimaal een viergangenmenu.  Voor het
laatste moet je wel even reserveren en nog wat vakantiegeld over
hebben.  Tegelijkertijd met deze Parade worden er in het
Noorderzontheater, dat met een eigen tent in het Noorderplantsoen
staat, voorstellingen gegeven door artiesten uit het Noorden. Iedere
avond staat in het teken van een eigen thema. Revue, levensliederen,
moderne dans met de Groningse dansgroep Reflex, een combinatie van
close-harmony en cabaret in de groep Truus Gaat Uit Wandelen, een
voorstelling van de Jongeren Vooropleiding Theater en nog veel meer.
Aansluitend op deze voorstellingen kan je nagenieten in de Orangerie
(gratis) waar je nog meer muziek te wachten staat.

 De Parade van 30 augustus tot 8 september. Iedere dag vanaf ongeveer
16.00 uur (in het weekend vanaf 13.00 uur). Het Noorderzon-theater
begint om 19.30 uur met zijn voorstellingen, de andere theatertjes om
20.30 uur. Op het festivalterrein is een speciale Parade-krant te
krijgen met daarin alle programma's.

 FILM
 (Frank Blaakmeer)

 Dit jaar steeg Kevin Costner op de 'Power in Hollywood' top 100 met
stip van de 87ste naar de 14de plaats, en dat is zelfs in de Groninger
bioscoopladder zichtbaar. 'Dances with Wolves' draait al zolang als ik
me kan herinneren (nog wel even gaan zien eerstejaars), en nu is er
dan Robin Hood. Costner, die als vriendendienst voor regisseur en
naamgenoot Kevin Reynolds de hoofdrol op zich nam, zet met groot gemak
een tegelijkertijd dartele en toch door het leven vroeg oud geworden
held neer. De andere hoofdrol is voor Alan Rickman, die van de sheriff
van Nottingham een even aantrekkelijke als minne boef maakt. Alles
spettert en doet in deze film, de camera zwenkt en vliegt heen en weer
zonder dat je er, zoals in Oliver Stone films, horendol van wordt. De
oude Hitchcock zei al eens: ''Als het om films gaat heb je plakjes
leven, en plakjes cake, ik maak plakjes cake.'' 'Robin Hood' is een
overheerlijk plakje cake, maar zonder nasmaak.

 KUNST
 (Gerard Lakke)

 Tot en met 14 september exposeert Marianne van Voorn tekeningen en
illustraties in de tentoonstellingsruimte van het Harmoniegebouw
(open: dinsdag-zaterdag 12-17 uur). Centraal in de expositie staan de
illustraties van het in juli uitgekomen kinderboek 'Verveelde Julia',
dat door Van Voorn zowel geïllustreerd als geschreven werd (in die
volgorde!). Het is de geschiedenis van een meisje dat is opgesloten in
een groot park en dat zich stierlijk verveelt. Haar oma vertelt haar
verhalen, die ze telkens maar half afgemaakt. Maar dan beginnen de
personages uit die vertellingen tot leven te komen en beleeft Julia
tenslotte toch allerlei enerverende avonturen.  Van Voorns
illustraties hebben in het algemeen een lyrische, romantische inslag,
hoewel het bepaald niet alleen lieflijkheid is wat de klok slaat. Met
wouden van fijne krasjes en lijntjes worden fantasievolle
sprookjestaferelen geschetst waarin de nodige ongerijmdheden en
absurditeiten plaatsvinden. Veel werk is besteed aan de dikwijls
humoristische en relativerende detaillering. Daardoor weten de
tekeningen de aandacht vast te houden. Vernieuwend kun je haar stijl
van illustreren niet noemen, maar ze is wel uiterst doeltreffend en
bekoorlijk. Ook voor volwassenen.

 KLASSIEK
 (Yvonne van den Berg)

 Speel je al lang klarinet, heb je ervaring met samenspel en wil je die
ervaring verdiepen? Die kans krijg je nu. Op 4 en 11 september houdt
het gloednieuwe Groninger Klarinetorkest Clarinets Unlimited 's avonds
audities in de Nieuwe School aan de Wassenberghstraat 26 te Groningen.
Clarinets Unlimited is een nieuw orkest waarin bijna alle typen
klarinetten meespelen die er zijn: van de hoge Es-klarinet tot en met
de lage contrabas. Door deze combinatie van klarinetten is een heel
eigen geluid te realiseren met de mogelijkheden van een orgelklank.
Het orkest speelt veel bewerkingen van onder andere Bach, Vivaldi en
Debussy. Daarnaast is het de bedoeling dat er composities worden
gespeeld die speciaal voor dit ensemble worden geschreven. Het debuut
van het orkest heeft al in het voorjaar plaatsgevonden maar nieuwe
blazers zijn van harte welkom (tot 23 augustus bij Lucas Snieders,
tel. 410750 of Henk Jansen tel. 715302).

 THEATER
 (Lida Coumou)

 Zolang de terrassen in de Poelestraat steeds groter worden en de
temperatuur verleidelijk aangenaam blijft, zal de animo om een theater
te bezoeken beduidend klein zijn. Geen nood, want de deuren van de
cultuurpaleizen gaan pas in september open. De eerstejaars zullen dan
merken dat zij wel erg geboft hebben met Groningen. Binnen een straal
van een paar honderd meter zijn zo'n zes, zeven podia te vinden, waar
ook dit seizoen weer veel moois valt te bewonderen. Het Grand Theatre
aan de Grote Markt valt het meest in het oog: de rommel van het
Febo-concern op de trappen is omgekeerd evenredig met de inhoud van de
voorstellingen. Wie geïnteresseerd is in vernieuwing en experiment kan
het beste aldaar zijn of haar licht opsteken.  De Stadsschouwburg aan
de Turfsingel is een monumentaal pand in Groningen, waar zo'n
tweehonderd dans-, toneel- en muziektheatervoorstellingen per jaar
zijn geprogrammeerd. Aan de achterkant bevindt zich het Kruithuis,
waar je terecht kunt voor de kleine en sympathieke zaalprodukties.  De
volgende keer iets meer over de drie alternatieve podia: het
USVA-theater aan de Boteringestraat, het Universiteitstheater in het
Harmoniegebouw en het Prinsentheater aan het Noorderplantsoen.

 POP
 (Jan Kooi)

 Een nieuw jaar, met nieuwe lezers. En dus een korte uitleg. Alhoewel
er boven dit stukje heel eenvoudig 'Pop' staat, beperken deze stukjes
zich tot beginnende en minder bekende bandjes, te zien in kleinere
zalen als Simplon en Vera. Concerten met entreeprijzen van boven een
tientje, vallen al snel buiten het interessegebied van deze stukjes.
Grote zalen en hoge entreeprijzen betekenen al gauw dat je te maken
hebt met popmuziek als pure business. Waar het mij om gaat is
popmuziek als bloed, zweet en tranen: als iets wat gemaakt wordt, met
eerder lol en speelplezier in 't achterhoofd dan dollartekens. En het
moet gezegd: in Groningen kom je wat dat betreft ruimschoots aan je
trekken. Naast de twee al genoemde jongerencentra, valt er in
Groningen ook in het Oude RKZ en het gekraakte Mazzo het nodige jong
talent voor weinig geld te zien. Dit alles heeft weinig met elitaire
opvattingen te maken, maar veel meer met het idee dat bands in een
beginstadium vrijwel altijd leuker en spannender zijn. Vergeet niet
dat ook U2 en Simple Minds in Vera begonnen!

 Tandheelkunde klaart klus zonder sjoemelen
 In augustus 1986 maakte Deetman, toen minister van onderwijs, de
plannen bekend en in april 1987 viel het besluit: de Faculteit der
Tandheelkunde in Groningen moest dicht. ''Het daaropvolgende
studiejaar hebben we geen eerstejaars meer aangenomen'', zegt decaan
prof.drs. O. Hokwerda. ''En van de studenten die al bezig waren,
analyseerden we toen de studievoortgang. We wilden er zeker van zijn
dat iedereen zijn bul zou halen voor september 1991. Want na die datum
zou Tandheelkunde niet meer bestaan.''  Die opzet is geslaagd. Op 28
juni gingen de laatste vijftien studenten met een diploma de deur uit.
Wat rest is de vraag hoe de faculteit dat voor elkaar kreeg. Een
interessante vraag nu er vanuit Den Haag steeds meer druk op studenten
en universiteiten wordt uitgeoefend om binnen de gestelde termijnen af
te studeren.  ''Toen we van de sluiting op de hoogte waren gebracht
hebben we alle studenten apart onder de loep genomen'', vertelt
Hokwerda.  ''Zo'n 35 studenten kregen toen het dringende advies hun
studie in Amsterdam of Nijmegen af te maken. Die zouden in Groningen
nooit op tijd klaar zijn. Met de rest, zo'n driehonderd studenten,
zijn we toen aan de slag gegaan.'' In de praktijk kwam het er op neer
dat de studievoortgang van de studenten scherp in de gaten werd
gehouden. Daarnaast draaide de studiebegeleiding op volle toeren. Het
ging nog net niet zo ver dat de studieadviseur bij de studenten thuis
op de stoep stond. Hokwerda: ''We hadden een uitgebreid en volledig
geautomatiseerd studieregistratiesysteem. Elke maand kreeg alle
studenten een overzicht van hun resultaten. Daar stond dan precies bij
wanneer ze klaar zouden zijn als ze hetzelfde tempo zouden aanhouden.
Als er ook maar iemand dreigde te vertragen, dan greep de
studieadviseur direct in. Dan werd er samen met de student een
planning gemaakt waar strikt de hand aan werd gehouden.''  Volgens de
decaan was het snel studeren ook mogelijk door het volledig
gemodulariseerde onderwijsprogramma. Er waren daardoor nooit problemen
met de programmaopbouw. Bovendien kende de faculteit sinds 1982 een
zelfstudiesysteem. ''Als studenten eenmaal aan die eigen
verantwoordelijkheid zijn gewend, dan schiet het lekker op'', weet
Hokwerda. ''Helemaal als ze in de gaten hebben dat er op ze wordt
gelet. Toch dreigde er het afgelopen najaar iets mis te gaan. Bij zo'n
vijftien studenten hadden we de verwachting dat ze het toch niet meer
zouden redden. We stelden voor dat ze hun studie zouden vervolgen in
Nijmegen, maar dat wilden ze niet. Toen hebben we precies uitgerekend:
als je het nog wilt halen dan moet je zo en zoveel uur in de week
studeren.''  Op geen enkele manier is er met de opleiding gesjoemeld
en volgens de decaan waren van begin af aan alle docenten ervan
doordrongen dat het niveau gehandhaafd moest blijven. Het
onderwijsprogramma bleef gedurende de hele periode, op enkele kleine
punten na, ongewijzigd. Naast de scherpe bewaking door alle
betrokkenen van het niveau, is er ook niet gesneden in de omvang van
de vakken. ''De studenten probeerden natuurlijk wel met een minimum
aan inspanning aan de eisen te voldoen, maar dat kun je ze niet
kwalijk nemen. Bij hen zweefde voortdurend de deadline voor ogen.''

 (Arjan Wildeboer)

 Tandheelkunde sluit de poorten
 De Faculteit der Tandheelkunde gaat op 1 september dicht. Dit in
verband met de bezuinigingsoperatie 'Selectieve krimp en groei' die
door oud-minister Deetman in 1986 werd opgestart. De faculteit leidde
in 44 jaar zo'n 2500 tandartsen op. In juni kregen de laatste 15
studenten hun bul uitgereikt tijdens een plechtige bijeenkomst in de
aula van het Academiegebouw. Drie tandheelkundige vakgroepen zullen
worden ondergebracht bij de medische faculteit. Die zal ook een deel
van de inventaris overnemen. Het personeel van Tandheelkunde heeft
gebruik gemaakt van de 50-plusregeling of is reeds elders
ondergebracht. Volgens decaan prof.drs. O. Hokwerda komt de sluiting
op een moment dat er al weer een tekort aan tandartsen dreigt. ''Zoals
gewoonlijk loopt men weer achter de feiten aan.''

 (Arjan Wildeboer)

 Archief-Hermans moet open
 GUUS TERMEER

 Het College van Bestuur van de RUG heeft het archief van
oud-lector W.F. Hermans ten onrechte gesloten verklaard. De motivering
van het CvB dat de bescherming van de betrokken personen zwaarder moet
wegen dan het recht op informatie is ontoereikend.  Dit is de uitslag
van de AROB-procedure die de Amsterdamse onderzoeker Robert Delvigne
tegen de Rijksuniversiteit aanspande.  Op 25 juli jongstleden werd de
uitspraak bekend, waarin de Afdeling Rechtspraak van de Raad van State
de RUG terugfloot.  Wel geeft de Raad van State de universitaire
bestuurders vier maanden de tijd om een nieuw besluit te nemen.
Daarbij wordt de opening gelaten dat bepaalde stukken uit het dossier
op basis van een ''toegespitste motivering'' worden geweigerd. Een
algehele afwijzing van het verzoek tot inzage wordt echter in strijd
genoemd met ''het algemeen beginsel van behoorlijk bestuur dat een
beschikking moet kunnen worden gedragen door een toereikende en
deugdelijke motivering.''  Of het College van Bestuur gebruik gaat
maken van de mogelijkheid om inzage in bepaalde stukken te weigeren
kan voorlichter W.  Janssen nog niet zeggen: ''Het College heeft
hierover nog geen besluit genomen. De Raad van State bepleit
zorgvuldigheid, die willen we dan ook in acht nemen.'' Neerlandicus
Robert Delvigne, die vier jaar geleden voor het eerst om inzage vroeg,
vreest dat de zaak zich nog wel even kan voortslepen: ''Het College
zal de volledige vier maanden wel gebruiken. Daarna moet er opnieuw
een uitspraak komen.'' Zijn wetenschappelijk artikel over de
universitaire loopbaan van W.F. Hermans laat dus nog even op zich
wachten.  Hij is Bulgaar van geboorte, werkte in Oost- en de afgelopen
twee jaar met een beurs in West-Duitsland. Met ingang van 1 september
a.s. wordt dr. Nikolay Petkov (34) hoogleraar informatica aan de RUG.
Vanuit zijn huidige woon- en werkplaats Wuppertal meldt Petkov dat
zijn keus voor opnieuw een stapje westwaarts puur wetenschappelijk is
bepaald: ''Je moet niet zo benadrukken dat ik uit Bulgarije kom. Ik
voel me in de eerste plaats een citizen of the world. Het gaat me erom
dat ik vooruitgang kan boeken in mijn vak en daarvoor zie ik in
Groningen mogelijkheden. Vergelijk het met een schrijver.  Die zegt
ook dat zijn beste boek nog geschreven moet worden.  ''Natuurlijk heb
ik geluk gehad met de omwentelingen in Oost-Europa. Anders had ik niet
zeker geweten of ze me zouden hebben laten gaan. Dat had me voor
lastige beslissingen geplaatst. Ik had misschien de relatie met mijn
ouders moeten verbreken om niet een slaaf maar een vrij man te zijn.
''Dat ik kan gaan waar ik wil, beschouw ik als een hint van God: Ik
voel me verplicht om een wetenschappelijke bijdrage te leveren aan het
hele mensdom, niet alleen aan mijn eigen volk.''

 (Ellis Ellenbroek)

 Miljoenen voor Oost-Europa
 LAURENS BERENTSEN

 De RUG verwacht in het studiejaar 1991-92 ruim twee
miljoen gulden te krijgen voor verschillende samenwerkingsprojecten
met vier universiteiten in Hongarije, Tsjechoslowakije en Polen. Ook
het AZG krijgt bijna een half miljoen gulden.  Dat geld is afkomstig
van TEMPUS, het EG-programma voor uitwisseling met Oost-Europa. Van
1,1 miljoen gulden is de universiteit al zeker, omdat dat bedrag
terechtkomt bij projecten waarvan de RUG penvoerder is. Het gaat
daarbij om projecten van de vakgroep Scandinavische Talen, de
studierichting Alfa-informatica en de Dienst Onderwijs, Onderzoek en
Planning.  De Oosteuropese partners zijn de Eötvös Loránd Universiteit
en de University of Economic Science in Budapest, de Comenius
Universiteit in Bratislava en de Universiteit van Wroclaw.  De rest
van de anderhalf miljoen komt van projecten waarin de RUG
participeert, maar waarvan andere instellingen penvoerder zijn. Zo
heeft het Academisch Ziekenhuis Groningen ongeveer 450.000 gulden
gekregen voor het opzetten van een Health Management School in
Bratislava, een project waarin het ziekenhuis onder andere samenwerkt
met het Noordelijk Centrum voor Gezondheidsvraagstukken van de RUG.
De universiteit krijgt ook nog ongeveer een half miljoen gulden van
het ministerie van O&amp;W voor samenwerking met Oost-Europa.  Behalve het
geld uit TEMPUS heeft de RUG deze zomer ook 318 beurzen uit het
ERASMUS-programma van de EG toegewezen gekregen. Dit programma is
bedoeld voor de uitwisseling van studenten binnen de Europese
Gemeenschap.

 Ritzen geeft gehoor aan eisen Studentenbond
 Beursstudenten van 27 jaar en ouder en studenten die een
''tegemoetkoming studiekosten voor ouder dan 21-jarigen''
(TS-regeling) ontvangen, krijgen alsnog de hen beloofde studiebeurs.
Voor beide groepen heeft Ritzen op aandringen van de Landelijke
Studentenvakbond LSVb de regels verzacht.  Met de invoering van de
Heroriëntering Studiefinanciering werd de leeftijdsgrens met drie jaar
verlaagd: wie zich voor het jaar 91/92 voor het eerst inschrijft en 27
jaar of ouder is, heeft geen recht meer op een basisbeurs. De Eerste
Kamer keurde het wetsvoorstel pas in mei goed en toen hadden de meeste
studenten zich al ingeschreven. Zevenhonderd van hen hadden ook allang
een toezegging gekregen, toen deze opeens niet meer geldig bleek. De
LSVb dreigde met een kort geding tegen dit onrecht. Eén dag voordat de
rechtszaak zou dienen, woensdag 7 augustus, besloot Ritzen dat deze
groep studenten de hen beloofde beurs (tot 1 januari 1992) alsnog zou
krijgen. Ook voor de TS-regeling wilde de studentenbond op 7 augustus
een kort geding voeren, maar ook dit is door het ministerie te elfder
ure geschikt. Deze regeling geldt vanaf 1 januari 1991 niet meer voor
studenten aan hbo of universiteiten. Ritzen heeft besloten dat
diegenen die toen al studeerden, hun studie mogen afmaken met behoud
van de TS-regeling.

 (Margriet van Lith, HOP)

 Harmonisatie onderzoekscholen in Europa
bepleit
 Onderzoekscholen moeten een soort brugklas invoeren voor hun
promovendi. In het eerste jaar moeten de aio's en oio's een schoolse
begeleiding krijgen in wetenschappelijke methoden. Na dat jaar moeten
school en promovendus samen beoordelen of voortzetting van het project
gewenst is.  Dat is een van de aanbevelingen die de Internationale
Commissie Onderzoekscholen deze zomer aan minister Ritzen heeft
gedaan. De commissie bestond uit wetenschappers uit Nederland, België,
Frankrijk en Duitsland en had als doel voorstellen te doen voor
''harmonisatie'' van de onderzoekscholen in deze landen. Vooral het
Franse voorbeeld met de brugklas en een evaluatie na één jaar, sprak
de commissie erg aan. Zo'n proefjaar met intensieve begeleiding kan
bijdragen aan verhoging van het rendement van de opleidingen, want nu
is het nog zo dat maar weinig promovendi in vier jaar hun dissertatie
afronden. De commissie bepleit een financiering van promotieplaatsen,
waarbij ook het bedrijfsleven en andere maatschappelijke organisaties
betrokken zijn. Daarmee kunnen wetenschappers die niet van plan zijn
aan een universiteit te gaan werken worden gestimuleerd om te
promoveren. Zulke promovendi hoeven zich dan niet bezig te houden met
onderwijs geven, omdat onderwijservaring voor hen niet zo van belang
is.

 (Margriet van Lith, HOP)

 Welkom nieuwe lezer
 Voor je ligt de UK, al twintig jaar het onafhankelijk weekblad voor
studenten en medewerkers van de Rijksuniversiteit Groningen. Het
komend academisch jaar zal de krant 40 keer in je bus vallen.  De UK
brengt wekelijks nieuws, achtergronden en opinies uit de Groningse
universitaire wereld. Naast vaste items als onderwijs, onderzoek en
bestuurlijke zaken bevat de krant informatie over onderwerpen die het
studentenleven beheersen: uitgaan, sport, colleges en tentamens.
Bovendien biedt de opiniepagina ruimte voor brieven en opiniërende
artikelen van de lezers. Zit je iets dwars, schroom niet!  De redactie
wenst je veel leesplezier.

 Studenten behouden extra studietijd
 De landelijke studentenbond LSVb heeft haar kort geding
over de Harmonisatiewet gewonnen. Studenten die extra studietijd
hebben gekregen op grond van het 'Vonnis-Wijnholt' behouden ook hun
eerder verworven recht op compensatie voor ziekte of bestuurswerk. Dat
heeft de Haagse rechtbank besloten.De Groningse advocaat O. van de
Klok wil voor een aantal studenten dat niet profiteert van het Haagse
vonnis, in beroep gaan tegen de reductie van de studietijd.

 Margriet van Lith/Laurens Berentsen

 Inzet van het kort geding van de LSVb was de rechtspositie van een
groep studenten die geprofiteerd had van het 'vonnis-Wijnholt'. Dat
vonnis had betrekking op hbo-studenten die in 1987 met een
universitaire studie waren begonnen, toen een hbo-afgestudeerde nog
een volledige universitaire studie kon volgen, met behoud van
studiefinanciering.  De Harmonisatiewet echter, die in augustus 1988
werd ingevoerd, beperkte de totale verblijfsduur in het hoger
onderwijs tot zes jaar. Plotseling hadden deze studenten bijna geen
tijd meer over om af te studeren.  De studentenbond LSVb spande een
kort geding aan en rechtbankpresident Wijnholt stelde hen in het
gelijk. Voor de 'Wijnholt-studenten' werd een Reparatiewetje ingesteld
die hen tot 1 augustus 1991 de gelegenheid gaf te studeren met behoud
van studiefinanciering. Een deel van deze studenten had in het eerste
jaar vertraging opgelopen door bijzondere omstandigheden als ziekte of
bestuursactiviteiten, waarvoor hen extra studietijd was toegekend.

 Optelsom
 Zij waren van mening dat die extra tijd nu, nadat op 1 augustus 1991
hun inschrijftijd verbruikt was, alsnog kon worden opgenomen. Minister
Ritzen hield vol dat 1 augustus 1991 de uiterste termijn was.  Deze
redenering kwam de Haagse rechtbankpresident ''zeer ongerijmd'' voor.
Want wat is het nut van toegezegde compensatie, als je daar op het
beslissende moment niet over kunt beschikken? Bovendien verweet de
rechter het ministerie, dat het de afgelopen jaren zeer onduidelijk
was geweest over deze regeling. Haar voorlichtingsbrochures, zo
oordeelde de rechter, ''sluiten de lezing van gedaagde niet uit, maar
daarmee is dan ook alles gezegd''. En dat terwijl alle universiteiten
alsmede de VSNU en de HBO-raad altijd onverkort het standpunt van de
LSVb hebben uitgedragen, zo voegde de president toe.  Minister Ritzen
zal het vonnis van de rechtbank ''uiteraard'' uitvoeren, aldus een
woordvoerder. Volgens het ministerie gaat het om zo'n 750 studenten.
De verlenging van studieduur met behoud van studiefinanciering zal
tussen de vijf en tien miljoen gulden kosten, verspreid over dit en
het volgende begrotingsjaar.  Met het vonnis van de Haagse rechtbank
zijn niet alle studenten uit de problemen. Een aantal studenten dat in
1987 met een universitaire studie begon en daarvoor in het hbo al
inschrijvingsjaren verbruikte, is er niet door geholpen. Volgens het
ministerie moeten zij alle inschrijvingsjaren in het hoger onderwijs
vanaf 1981 optellen, en komt deze optelsom uit op zes jaar of meer,
dan hebben zij geen recht meer op inschrijving.  De Groningse advocaat
O. van de Klok wil namens een groep cliënten beroep aantekenen tegen
deze gang van zaken. Reden daarvoor is dat bij deze studenten in 1987
de verwachting bestond dat zij vanaf dat moment zes jaar over hun
studie zouden mogen doen, aldus Van de Kolk. Die verwachting werd nog
eens versterkt door de Rijksuniversiteit Groningen.  Bij de vermelding
van de resterende inschrijvingsduur op de inschrijvingsformulieren
ging de universiteit er de afgelopen jaren namelijk vanuit dat de
betreffende studenten vanaf 1987 zes jaar recht op inschrijving zouden
hebben. Toen in de loop van 1990 echter duidelijk werd dat voor
minister Ritzen de werking van het Reparatiewetje per 1 september 1991
definitief ophield, leverde herberekening voor zeshonderd
RUG-studenten een reductie van de studietijd op. Zij werden daar voor
de zomer door de universiteit van in kennis gesteld.  Er hebben zich
inmiddels vijftien studenten met een klacht bij Van de Klok gemeld.
(HOP)

 Verenigingsleven in trek bij eerstejaars
 Het gaat goed met de Groningse studentenverenigingen. Bijna allemaal
hebben ze het paardemiddel van de ledenstop in stelling moeten brengen
om de aanwas binnen de perken te houden. De grote twee, Vindicat en
Albertus, moesten beide meer dan honderd aspirant-leden teleurstellen
en hadden met respectievelijk 450 en 300 gelukkigen een volle bak. Ook
Cleopatra stond bij meer studenten in de belangstelling dan de zestig
die men tot de vereniging kon toelaten. Bernlef en Hendrik de Cock
konden alle aanmeldingen honoreren. De 42 nieuwe Friezen en veertig
christelijken zullen de verenigingshuizen niet doen uitpuilen.  Bij
Hendrik de Cock verwachten ze overigens dat het aantal aanmeldingen
nog tot tachtig zal oplopen.  Relatief het beste scoorde de nieuwkomer
in het verenigingscircuit, Dizkartes, die haar ledental vervijfvoudigd
zag tot net boven de honderd. Coördinator inschrijving, Alexander
Aaldering, beschrijft de introductie voor Dizkartes als een eclatant
succes. ''De Pelsterdwarsstraat, waar ons pand aan ligt, zag soms
zwart van de mensen, zo druk was het. En dat enthousiasme voor het
verenigingsleven verwacht je toch niet na zo'n vijfjarenmaatregel.''

 (Joep Engels)

 Studenten voor 700 gulden per jaar
verzekerd
 Studenten kunnen zich vanaf 1 januari 1992 voor zevenhonderd gulden
per jaar tegen ziektekosten verzekeren. Dat is het resultaat van
overleg tussen staatssecretaris Simons en de verzekeraars.  Studenten
die zijn meeverzekerd in het verplichte ziekenfonds kunnen dat het
beste blijven, want zij betalen nauwelijks premie.  Voor de extra
bijdragen die zij vanaf volgend jaar moeten gaan betalen, krijgen zij
een vaste vergoeding. Voor alle andere studenten hebben
staatssecretaris Simons en minister Ritzen nu een afspraak gemaakt met
de verzekeraars. Zij komen voortaan in aanmerking voor een
Standaardpakketpolis voor een premie van maximaal zevenhonderd gulden
per jaar. De dekking van die polis is vergelijkbaar met die van het
ziekenfonds.  Tot nu toe kregen de particulier verzekerde studenten
met een topbeurs een vaste vergoeding van duizend gulden per jaar,
maar door de invoering van allerlei extra premies zouden zij daarmee
niet meer uitkomen. Na overleg met de organisatie van verzekeraars
heeft staatssecretaris Simons nu de hoogte van de studentenpremie
vastgesteld op zevenhonderd gulden.  Voor minister Ritzen was deze
afspraak met de particuliere verzekeraars erg belangrijk, omdat de
stijgende premies het 'normbedrag ziektekosten' in de
studiefinanciering steeds meer zouden opjagen. Bovendien wilde hij een
einde maken aan de situatie dat veel studenten onverzekerd rondlopen.
De vergoeding voor ziektekosten wordt nu alleen nog gegeven aan wie
kan aantonen dat hij echt verzekerd is. De verzekeraars krijgen de
wettelijke verplichting de studenten te accepteren.

 (Margriet van Lith, HOP)

 Afgestudeerde vrouwen vaker werkloos
 De werkloosheid onder vrouwelijke academici is relatief twee maal zo
hoog als die onder de mannelijke collega's. Van de afgestudeerde
mannen is 4,3 procent zonder baan en van de afgestudeerde vrouwen 8,6
procent. Deels is dat te verklaren door de 'verkeerde' studiekeuze:
vrouwen kiezen vaker voor alfa- en gammarichtingen die slecht in de
markt liggen. Maar ook als de cijfers per vakgebied worden vergeleken
blijkt dat vrouwen minder gemakkelijk een baan vinden dan mannen.  Dat
blijkt uit de Schoolverlatersbrief 1991, een analyse van de
arbeidsmarktkansen van schoolverlaters, uitgegeven door het Centraal
Bestuur Arbeidsvoorziening. De toon van de analyse is wat de
universitair afgestudeerden betreft minder somber dan die van vorig
jaar. Toen werd vooral de kans op langdurige werkloosheid voor
academici zeer hoog ingeschat, bijna net zo hoog als voor jongeren die
nooit verder zijn gekomen dan het basisonderwijs. Zo'n schatting maakt
het CBA nu niet meer en in een nadere toelichting liet een
woordvoerder weten dat het duister perspectief vorig jaar wellicht wat
te zwaar was aangezet.  Het percentage werkloze academici is nu 5,6 en
dat is 1,8 procent minder dan het landelijk gemiddelde. De
arbeidsmarkt voor academici is relatief opmerkelijk stabiel.
Sociologen, psychologen, pedagogen, (kunst)historici en afgestudeerden
in de letteren en de landbouwwetenschappen hebben de grootste kans op
werkloosheid en technisch opgeleiden de kleinste en dat is al jaren
zo. Kleine veranderingen zijn nu zichtbaar bij de medisch opgeleiden,
waar door een dalende studentenbelangstelling de kans op een baan
groter wordt, en bij bedrijfs- en bestuurskundigen en juristen waar de
kans door oververzadiging juist steeds kleiner wordt.

 (Margriet van Lith, HOP)

 Demonstreren namens iedereen die boos
is
 Door ELLIS ELLENBROEK

 De Groningse medisch onderzoeker Pek van Andel lijkt zich haast te
schamen dat hij een halve dag nodig heeft gehad om van de schrik te
bekomen over de staatsgreep in de Sovjetunie. Maar nu kan hij niet
langer stil blijven zitten. Hij heeft nog een paar uur.  Van Andel
krabbelt een boodschap op een vel papier voor Mika, een Russische.
Haar adres heeft hij via het Slavisch Instituut. Of Mika wil komen
spreken op een demonstratie vanavond, aan de voet van de Martinitoren.
''Namens iedereen die nu boos is'', schrijft Van Andel.  Punt. Twee
dikke strepen. De punt van het potlood breekt. De onderzoeker ziet er
de symboliek van in. ''Zo'n punt breekt uit pure woede.''  Dan belt
hij naar huis om een laken. Maakt niet uit wat voor één: ''Er komt
democratie op te staan.'' Ook een tweede doek wordt later geestdriftig
met kleurkrijt bewerkt. ''Wat zal ik erop zetten?''  vraagt Van Andel
aan een dame die zichtbaar van de kaart is. Het wordt: Perestrojka,
Glasnost, Leve Gorbatsjov en: Vrijheid.  Mika komt niet. Net zo min
als een andere Russische genodigde en de benaderde Tsjechen. Bang dat
de knoet van het verleden weer terugkomt, vermoedt Van Andel. Een
handjevol mensen, waaronder de gemeenteraadsfractie van Groen Links,
is maandagavond 19 augustus getuige van de uit de grond gestampte
demonstratie, slechts aangekondigd door een oproep bij Radio Noord en
twee Van Andel-kinderen met een spandoek. Van Andel: ''Ik heb minder
tijd gehad dan de KGB.''  Midden op de Grote Markt, in een druilerige
regen, neemt tweede organisator Hans Kuné, medewerker van de RUG,
geëmotioneerd het woord: ''Er is te weinig commotie naar mijn idee,
zoveel reacties die we niet gehoord hebben. Politici zeggen nu dat ze
geschrokken zijn, maar wat hadden we kunnen doen en wat zouden we
moeten doen? Het gaat mij primair om mensen die weer terug de
slavernij in gedreven worden, met wie wij ons zo verrekte solidair
gevoeld hebben.''

 Jeanette Bron, zesdejaars Russisch in Groningen en tweeëneenhalve week
te gast bij vrienden in een Moskouse buitenwijk, bevestigt telefonisch
het bericht dat het volk daar van informatie verstoken blijft. ''Er
klinkt volksmuziek uit de radio'', aldus Bron afgelopen dinsdag,
enkele uren voor haar geplande vertrek: ''We weten echt helemaal niks.
We horen alleen geruchten. Gisteren nog dat Gorbatsjov gearresteerd
zou zijn.'' Ze bekent dat ze bang is. Dat geldt zeker ook voor Marina
Aveskoulova en Larissa Sherbov, deelneemsters aan een intensieve
cursus Nederlands aan het Talencentrum van de RUG. Een derde Russische
pupil is teruggegaan, maar Aveskoulova, getrouwd met een Nederlander,
en Sherbov, wier man Sergei bij Ruimtelijke Wetenschappen werkt,
blijven de lessen volgen. Voor de gelegenheid leren ze de woorden
'staatsgreep' en 'haviken'. ''We kunnen beter doorgaan want we kunnen
hier toch niets doen'', zeggen ze dapper. Maar in hun ogen staat de
angst te lezen dat de familie thuis een bloedige burgeroorlog boven
het hoofd hangt. Sherbov: ''I don't want any blood. There has been
enough blood in history.''  ''Russen zijn heel lethargisch, ze zien de
dingen wel, maar ze doen er bijna niks aan'', weet John Schot van de
werkgroep Sovjetunie van de Studentenvereniging voor Internationale
Betrekkingen (SIB). Schot, student polemologie, verwacht dat de
bevolking zich eenvoudig neerlegt bij de machtsovername. '''Oké, de
democratie is leuk geweest', zullen ze zeggen. Ze zijn wel vaker
blijgemaakt met een dode mus.'' Maar Sherbov en Aveskoulova wijzen er
juist op dat het volk zo actief de straat op gaat om te demonstreren.
Voor een tijdje zal de bevolking, met name de oudere mensen, tevreden
zijn, denken ze. Natuurlijk zwicht men voor de belofte dat er
eindelijk genoeg voedsel zal zijn in de winkels en dat de lonen zullen
stijgen. ''Maar'', bezweert Sherbov, ''de nieuwe machthebbers kunnen
niet eens aan eten komen. Het zijn criminelen.''

 Kamernood als vanouds ondanks OV-jaarkaart
 Door LAURENS BERENTSEN

 De invoering van de OV-studentenkaart lijkt
geen invloed te hebben op de jaarlijks terugkerende hausse van
kamerzoekenden aan het begin van het nieuwe studiejaar. ''Die vrees
hebben we wel even gehad'', zegt een medewerker van de Stichting
Studenten Huisvesting. De SSH hoeft zich voorlopig echter geen zorgen
te maken dat de studenten langer in het ouderlijk huis blijven wonen
en dat de stichting met onverhuurbare kamers blijft zitten.  Sinds
maart hebben zich 2.500 eerstejaars ingeschreven en daarvan staan er
nu nog 2.216 op de wachtlijst. ''Het is zelfs iets drukker dan vorig
jaar'', meldt de Stichting. De woordvoerder van de SSH vertelt verder
dat vorig jaar uit onderzoek bleek dat bij aanvang van de colleges 72
procent van de Groningse eerstejaars een dak boven het hoofd had.
''Omstreeks de winter is iedereen onder dak. Een andere vraag is
natuurlijk hoe het gesteld is met de kwaliteit van die huisvesting.''
Bij de inschrijving voor de KEI-week hield Louwarnoud van der Duim,
lid van het presidium van de Universiteitsraad, een steekproef bij 987
aankomende studenten met de vraag of zij nog op zoek waren naar een
kamer. 340 eerstejaars (35 procent) bleken nog op kamerjacht te zijn.
Van der Duim heeft de resultaten van deze steekproef overhandigd aan
het College van Bestuur van de RUG.

 Sleep-in
 275 van de in totaal 3.459 KEI-lopers (vijftig meer dan vorig jaar)
maakten de eerste nacht van de KEI gebruik van de sleep-in op het
universitair Sportcentrum. Dat aantal nam in de loop van de week
echter snel af, aldus een KEI-medewerker. De laatste nacht hadden
slechts vijftig eerstejaars nog geen alternatief gevonden voor de
slaapplaatsen in de sporthal in Paddepoel.

