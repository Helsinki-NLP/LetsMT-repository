         Elektronisk post är det område som historiskt varit det största,
med uppkopplingar av Microsoft Mail-baserade system mot Internet.
I november -94 tog ElektroPost över driften på Microsofts
mailsystem för Premier Support-kunder och i samband med detta
drogs en fast Internet-förbindelse in. Två veckor senare var
Elektroposts första www-server (www.ep.se) i drift med ett
tjugotal sidor. servern var en av de första i Sverige som var
helt NT-baserad.

Sommaren -95 fick ElektroPost i uppdrag av Stockholms Fondbörs
att bygga ett system för presentation av bland annat
börskurser och allmän information. Systemet baserades på Windows
NT, MS Mail (för överföring av börskurserna) samt av ElektroPost
utvecklad programvara. Som partner på den grafiska designen
valdes New Media Studios med vilken ett antal andra www-system
byggdes under hösten (bland annat Vingresor, 

I mars -96 startade Elektropost och New Media Studios ett
gemensamt bolag för internet-
produktioner, Internetbyrån 17b aktiebolag, och överförde
personal från respektive bolag.
Under det senaste året har runt tjugo www-system byggts, där
ElektroPost svarat för den tekniska biten (databaser,
serverkonfigureringar, internetförbindelser mm ) och
Internetbyrån producerat den grafiska layouten. Internetbyrån är
numera ett fristående bolag

Vi arbetar nära Microsoft och baserar alla våra lösningar på
Windows NT Server och standardprodukter som SQL Server, MS
Access. Utvecklingen sker företrädesvis i Visual C++ och Java. Vi
utvecklar även ActiveX-komponenter.

ElektroPost är Microsoft Solution Provider, Compaq Associerad
Systemspecialist och försäljningagent för Global One (fd France
Telecom). Vi kan därför leverera nyckelfärdiga lösningar med
hårdvara, mjukvara, internetförbindelse, utbildning och support.
Tillsammans med Internetbyrån kan vi även erbjuda en
proffesionell design av Internet/Intranet-systemen.

Vi driver även ett www-hotell för våra kunder, med rackmoterade
NT-baserade Compaq-servrar. Då vi vill koncentrera oss på tyngre
tekniska lösningar erbjuder vi inte någon modembaserad
Internet-uppkoppling utan hänvisar i stället till Tele2 för dessa
tjänster.

Några referenser:
  Stockholms Fondbörs: system för presentation av
bland annat börskurser
 och allmän information.
 AGA: Migrering från Novell till Windows NT.
 Vingresor: system med SQL-baserad databas, automatik
för överföring av
 "sista-minuten"-resor och automatisk generering av
katalogbeställningar.
 Unisource: Helpdesk-system med baserad SQL-teknik
(Intranet).
 Holmia: system med SQL-baserad teknik för beräkning
av
 motorcykelförsäkringar.
 Philipson: system med SQL-baserad teknik för sökning
av begagnade bilar.
 Microsoft: Internet-utbildning för de nordiska länderna.
Seminarier. Artiklar i
 Microsoft Magazine & Microsoft News. Drift av mailsystem
för Premier Support.  Svenska EUprogramkontoret: System
för hantering av EU-bidrag. WWW/SQL-baserat.

ElektroPost omsatte 9505-9604 7.1 milj.
Antal anställda 960921: 6 personer.

Fokus för Elektropost är numera Intranet, där vi utvecklar och
marknadsför standardprodukter för företagens
informationshantering.


  

  Spegeldörren till kammaren på övervåningen gick inte att
öppna utan att man lutade sig mot den och tryckte till. Ljudlöst
kunde ingen ta sig in eller ut ur detta rum, och antagligen var
det författaren själv som sett till så att dörren aldrig skulle
kunna öppnas utan att ljudet skulle väcka honom. Han hade
fiender. Sent på fredagen den 27 december 1907 hade
författaren gått in genom spegeldörren och stängt den. Ställt
sig vid skrivbordet och mätt upp en dos sömnmedel, löst det i
ett glas vatten och hällt i sig lösningen i två klunkar. Därefter
hade han gått några varv i rummet i väntan på att medlet
skulle börja verka; plötsligt märkte han att kyrktornet utanför
fönstret liksom åkte fram och tillbaka i samma takt som
hjärtat. En besk smak fälldes ut i munnen. Mattheten spred
sig från magen och ut i armar och ben, den tvingade honom
att under några sekunder luta sig mot sängkarmen. Han lade
sig ned, rullade över på sidan och krängde av sig skorna, rev
av sig halskragen, blåste ut ljuset. Han låg tyst i mörkret. Det
kändes som om kroppen föll bakåt fastän han i själva verket
låg alldeles stilla på sängen. Han slöt ögonen och sjönk ned i en
dröm som i allt väsentligt skulle komma att handla om hans
mor, Christina Swahn. Författaren Victor Hugo Wickström
sov djupt i 20 timmar. Hushållerskan Hilda Maria Eriksson
gick fram till spegeldörren ett par gånger under lördagen och
lyssnade till hans andning. Vid ett tillfälle under natten mot
söndagen tyckte hon sig uppfatta steg i rummet. Det gjorde
henne lugn. Det var samma steg som när han arbetade på
någon bok. På söndagsförmiddagen den 29 december, efter att
hon flera gånger bankat hårt på dörren utan att få något svar,
greps hon av en illavarslande oro och hon kastade sig mot
dörren och tryckte till. Till en början kändes det som om
författaren stod där på andra sidan och kämpade emot, som
om han inte ville att hon skulle komma in i rummet, men så
knakade det till och dörren fläktes upp. Direkt möttes Hilda av
en doft av urin och i rummet var det iskallt. Hon gick fram till
författaren som låg med ansiktet onaturligt upptryckt mot
väggen, munnen var torr, svart, vidöppen. Hilda lade handen
på författarens kind, hon nöp i den. - Doktor Wickström,
vakna! Klockan halv tolv, efter att hon suttit och gråtit i köket,
svepte hon en sjal över axlarna och gick ut och hissade flaggan
utanför Jämtlandspostens hus på halvstång. Så länge hon känt
Doktor Wickström hade hon vetat att den här dagen skulle
komma. Ute var alldeles vitt, stilla och tyst som det bara kan
vara i Östersund. Läkaren skulle komma först vid fyratiden på
eftermiddagen. Victor Hugo Wickström var född i Hedemora
1854 som första barnet mellan skomakarmästare Johan
Wickström och Christina Swahn. Han avlade
mogenhetsexamen (dåtidens benämning för studentexamen) i
Falun 1875, blev fil kand i Uppsala 1877, Fil lic i Lund 1882
och året därpå promoverad till fil dr på en avhandling om
Giordano Bruno. Från 1886 till sin död 1907 var han redaktör
och utgivare av Jämtlandsposten med redaktion på Kyrkgatan
i Östersund. 1906-07 var han en av det liberala partiets
ledamöter i andra kammaren och representerande valkretsen
Östersund-Hudiksvall. I 1906 års mantalslängd över
Östersunds stad framgår att Victor Hugo och brodern
rådmannen Mauritz Wickström bodde i Jämtlandspostens hus
tillsammans med redaktionssekreterare Erik Verner Bogren,
tjänstekvinnan Hilda Maria Eriksson samt typografen Johan
Henning Pettersson. En av de östersundare som minns
Wickström har beskrivit hur han i sällskap av brodern
Mauritz brukade ta promenader genom Östersund. Om
morgnarna kring sekelskiftet kunde man se den välklädde
redaktör Wickström promenera "[...] trippande, rak i ryggen
och med ett fylligt anlete vars höga färg skvallrade om tillgång
på god mat och goda viner; ett par maliciösa ögon spelade
bakom pincenén. Han var iförd sportdräkt med plusfours och
rutiga skotska strumpor; en knähund i band, som han styrde
med upplyft, behandskad hand, fullbordade utstyrseln."
Klockan halv tolv den 15 oktober 1890 lämnade den tredje
brodern, Tor Wickström, jordelivet av egen kraft. Självmordet
skedde i änkefru Holmbergs hus i Östersund. Tor Wickström
var vid självmordet 36 år gammal och arbetade som
handelsagent åt vinhandelsfirman Lundgrens i Trondheim.
Mauritz Wickström gick bort samma år som Victor Hugo. I
dag finns ingenting i Östersund som minner om de tre
bröderna Wickström. De vilar i samma grav på norra
kyrkogården i Östersund. 1874 hade Victor Hugo Wickström
debuterat under pseudonymen Pleibos med en diktbok kallad
Hvitsippor. Den andra boken utkom 8 år senare under
pseudonymen Christer Swahn. Boken, En sjelfmördares
anteckningar, skildrar en man som just är i färd med att ta
livet av sig med cyankalium. Pseudonymen Christer Swahn,
som skulle komma att stå på åtskilliga bokomslag, är en
anspelning på författarens mor som gick bort när han var
barn. Modern hette före giftemålet Christina Swahn. Diktaren
Ola Hansson, som i likhet med Wickström var student i Lund
vid bokens publicering, har i ett brev till Hans Larsson skrivit
att han inte tycket det var något vidare smakligt "[...] att så der
slå upp portarna för sitt inre på vid gavel." Ola Hansson hade
tydligen fäst sig vid det självutlämnade i En själfmördares
anteckningar. Även en annan student, som sedermera kom att
bli en institution inom den svenska litteraturforskningen, fann
Wickströms En sjelfmördares anteckningar värld en replik.
Henrik Schück har publicerat en bok med titeln En före detta
självmördares anteckningar. Med denna bok, vilken alltså var
en direkt parodi på Wickströms självmordsbok, lär den unge
Schück ha fått Wickström utskrattad. I slutet av Wickströms
En sjelfmödares anteckningar återvänder dock - till skillnad
mot i verkligheten - livsviljan mirakulöst när huvudpersonen
ensam och uppgiven i sin studentkammare i Uppsala är i färd
med att hälla i sig det cyankalium som han fått av en bekant
läkare. När det är som mörkast uppenbarar sig: "Store Gud! -
Därborta i dunklet nära dörren stod hon ju, så som hon såg ut,
medan hon lefde. Det var hennes ögon, hennes drag; jag kände
mitt inre genombäfvas af en outsäglig harmoni." Passagen
skildrar hur huvudpersonens döda mor kommer in i
studentkammaren. Huvudpersonen finner genom
moderskärleken vägen tillbaka till livet. Wickströms
förhållande till modern framstår ha varit ömt men komplext.
På flera ställen finner man i författarens verk avsnitt som ger
uttryck för att just moderskärleken är den dyraste och mest
beständiga av livets relationer. Denna ömhet får en
översvallande religiös karaktär i dikterna "Min mor" och
"Moderskärleken" i debutboken Hvitsippor. För att återgå till
den där vinterdagen då Victor Hugo gick in i sin kammare, så
är händelsen olyckligt sammanlänkad med kung Oskar II:s
död. Redan den 9 december 1907, dagen efter konungens
bortgång, publicerade Wickström i sin tidning en dödsruna i
form av en ledare. Oförsynt och utan tanke på att
formuleringar av nedanstående karaktär kunde fällas för
majestätsbrott enligt Strafflagens nionde kapitel § 5, skrev
Wickström i Jämtlandsposten: "Aldrig förr i vår historia torde
bristen på statsmän varit så i ögonen fallande som under Oskar
II:s tid." Under dagarna som följde efter att dessa raders
publicering drog sig Wickström tillbaka och var varken synlig
på tidningsredaktionen eller ute på stan. Till Hilda lär han i en
stund av eftertänksamhet ha sagt, att han gjort ett misstag när
han skrev de där raderna om Oskar II. Med största
sannolikhet skulle artikeln leda till åtal. En fallande dom skulle
i så fall både ruinera honom samt för all framtid spoliera hans
karriär som tidningsman, författare och riksdagsledamot.
Landshövdingen av Jämtlands län vid denna tid, Johan Widén
som även var ledamot i lagutskottet, ansåg att Wickström på
grund av artikeln omedelbart borde avsäga sig sin plats i
Riksdagen. Det är i sammanhanget rimligt att anta att även
brodern, rådmannen Mauritz Wickström, väl kände till de
straff som var att vänta Victor Hugo och följaktligen
informerat honom om allvaret i den överträdelse han gjort sig
skyldig till. Bland den unga arbetarpressens redaktörer fanns
de redan de som hade råkat illa ut efter att ha satt sig upp mot
överhögheten. Allvaret i Wickströms kritik mot Oskar II bör
ses mot bakgrund att kungen var populär bland de stora
skarorna. Han var nästan 80 år och hade regerat Sverige i 35
år. Ingen svensk kung förutom Gustav Vasa har regerat så
länge. Efter sig den där vinterdagen lämnade Victor Hugo
Wickström ett hus, en konstsamling, en dagstidning samt sist
men inte minst en svåröverskådlig samling romaner, dikter,
översättningar, pjäser, reseskildringar, akademiska
avhandlingar och debattartiklar. Det är en lång och
besynnerlig resa att läsa Wickströms böcker. Under sina 22 år
i Östersund skrev han inte mindre än 26 böcker.
Inspirationskällor var Lukianos, Giordano Bruno och Hippolyte
Taine. Hatobjekt var inte kristendomen i sig, men väl
prästerskapet. Antipatierna för prästerskapet och den av
honom kallade "ordkristendomen" kan sättas i samband med
intresset för renässansfilosofen Giordano Bruno vilken brändes
på bål i Rom för sina kätterska tankar skull. Fast antipatierna
hade också en mer personlig orsak. En tvist i Östersund
angående en rektorstjänst som Wickström aldrig lyckades
erhålla. Tjänsten gick i stället till C. A. Hägglund. Tvisten
bottnade i nya "frisinnade" idéer i utbildningsfrågor kontra mer
konservativa. Det har sagts att Wickströms långa ovilja mot
Rektor Hägglund gick tillbaka på just det tillfälle då de båda
hade sökt ett utlyst vikariat vid läroverket. Vikariatet hade
tilldelats Hägglund med motivationen att Wickström förvisso
var mycket lärd, men att hans frisinnade idéer inte lämpade
sig för läraryrket. Wickström som till att börja med genom
skrivelser till myndighetspersoner försöker få Hägglund avsatt,
tar till slut saken i egna händer och inleder hösten 1893 en
kampanj mot Hägglund efter att denne av
ecklesiastikdepartementet fått ett 5-årigt förordnande som
rektor. Kampanjen bestod i att varje onsdag under 9 veckor
publicera en smädande artikel riktad mot Hägglund. Rektorn
valde dock att besvara utspelet med tystnad. Wickströms
artiklar i Jämtlandsposten blir till slut så grova, felaktiga och
sarkastiska att man förundrar sig över att inte den lagkunnige
brodern Mauritz förmår hejda sin ursinnige bror. Flera av de
publicerade artiklarna skulle kunna leda till förtal. En annan
av Wickströms fiender kom att bli John Hagberg. Hagberg
framträdde i sin år 1893 startade veckotidning Jämtlands
Veckoblad, i slutet av samma år förändrad till Nya
Jämtlandsbladet och året därefter förvandlad till Jämtlands
läns Annonsblad. Den senare lades dock ner redan 1898. Från
detta år ledde Hagberg Jämtlands-kuriren. Det sena
1800-talets debatter om politik, religion och moral var hur som
helst ämnen som intensivt debatterades. Jämtlands Veckoblads
veckokrönika av torsdagen den 13 juli 1893 är ett exempel på
den tonart som Wickström och Hagberg använde i
unionsdedebatten mellan Sverige och Norge. I denna krönika,
undertecknad med signaturen "Sten", framförde redaktören
John Hagberg sina åsikter om Wickström. Krönikan börjar:
"Mitt herrskap! Ni vet nog, att det nu en tid varit en olidlig
värme med åtföljande torka. Synd är det om landtbrukarne,
som just för regnets uteblifvande se sina förhoppningar om en
någorlunda hygglig skörd omintetgjorda; men värst synd är
det om den på kroppens vägnar blomstrande lille doktor Hugo
V., som just nu i hundvärmen måste sätta sig ned och skrifva
en ledare, den skall bliva en varning för de norska
radikalerna." Under de långsträckta resorna som Wickström
företog kring sekelskiftet insamlade han konstföremål. Dessa
föremål finns redovisade i skriften Förteckning öfver Fil d:r
Victor Hugo Wickströms konstsaker, pretiosa m. m. (1903).
Författarens upplevelser utomlands är samlade i
reseskildringarna: Stoft från sandalerna (1895), Som turist
genom Europa (1897), Italien (1899), I öster- och västerled
(1900), Som tidningsman jorden rundt (1901) samt Genom sju
konungariken (1904). I svensk uppslagsbok från 1936 medges
att Wickström var produktiv, men att hans romaner är utan
större litterärt värde. Om Wickstöms kontakter med tidens
kulturpersonligheter vittnar på ett annat sätt hans
efterlämnade brevsamling. Där återfinns brev från August
Strindberg, Herman Bang, Hjalmar Branting, Gustaf Fröding,
Selma Lagerlöf, Carl Snoilsky, Victor Rydberg och Henrik
Schück. Wickströms mest anmärkningsvärda bok med
anknytning till Jämtland är När Jesus kom till Östersund. Och
än mer anmärkningsvärt är, att Jak pán Jeziz prisel do
Östersunda gavs ut postumt i Prag 1910. Vem i hela
Tjeckoslovakien kunde förstå den kritik som Wickström utsatt
det jämtländska prästerskapet för, och hur förbryllande för en
tjeck torde inte bokens alla jämtar förefalla? Tre år efter att
När Jesus kom till Östersund utgivits, publicerade Wickström
en uppföljande kristendomskritisk bok kallad Prästväldets
satanism. Boken är övermodig och illa skriven. Wickström
bokstavligen beskriver sig själv i ordalag som vore han den nye
Messias. Denna senare bok kastar ett f&ouml;rklarande sken
över den förra, i det att Jesus i När Jesus kom till Östersund
naturligtvis kan förknippas med den roll som den till
Östersund inflyttade Wickström tyckte sig ha intagit i stadens
religiösa, intellektuella och politiska liv. Jesus-karaktären
utsäger de läror och visioner om frälsning som är Wickströms
egna. I kapitel 20 kan man läsa om hur Östersund genomgår
en sällsam metamorfos: "Under den första tiden Jesus vistades
i Östersund undergingo hela staden och alla dess invånare en
märklig förvandling. Alla hus glänste som i ett förtroladt ljus,
alla människor fingo ett utseende av lycka och kärlek. Mer
och mer började man inse, att skrifterna borde läsas och tolkas
på ett helt annat sätt än hvad förut skett." Det är just denna
nya sorts läsning av de heliga skrifterna som Wickström så
outtröttligt pläderar för i den senare Prästväldets satanism.
Men det är ändå utifrån en synnerligen stadig grund som
Wickström famlägger sina idéer. Bakom de stora föresatserna
i dessa två böcker finns en sanningslidelse och religionskritik
värd att tas på allvar. Hur törs man betrakta Wickström som
en dilettant när han konstruerat sitt tankesystem utifrån en så
gedigen teoretisk och empirisk erfarenhet? Det råder jämvikt
mellan författarens teoretiska författarskap och de
erfarenheter han inhämtat under sina långa utlandsresor.
Man ska heller inte underskatta den ekonomiska kompetens
som det måste ha krävts för att vara ledare för en lokaltidning,
som under vissa perioder under 1890-talet drevs med god
förtjänst. Även om det finns uppgifter om att Wickström
lämnade Uppsala inte bara spränglärd, utan också med en
skuld på 30 000 kr. Jämtlandposten bör dock inte jämföras
med vad vi i dag associerar med en landsortstidning.
Jämtlansposten utkom tre gånger i veckan i form av ett stort
dubbelvikt blad. Hela arket mätte 100 cm x 45 cm och höll
typografiskt sett hög kvalité, men innehållsmässigt var det
glest mellan nyheterna och tätt mellan skvallerspalter och
följetonger som för det mesta var författade av Wickström
själv. Till de kristendomskritiska böckerna När Jesus kom till
Östersund (1898) och Prästväldets satanism (1903) ska även
en en tredje bok räknas som kom ut bara två år före hans
borgång, En ny himmel och en ny jord (1905). I denna bok
inleder Wickström med att berätta hur ensam han har blivit
genom sina övertygelser, och hur människorna - med andra
ord de jämtar som hans förkunnelser i första hand riktat sig
till - har tröttnat på hans läror. "Söker man steg för steg gå
framåt på upplysningens väg, tröttnar snart den ena efter den
andra att följa med, och till sist befinner man sig så sorgligt
ensam, att ingen hör hvad man har att förkunna och ingen ser
hvad ens ögon omsider lyckats upptäcka." Karriären vid Lunds
och Uppsala universitet finns dokumenterad i boken Bildning
(1886). Den opportunistiske huvudpersonen, studenten John
Elf, får utstå många anmärkningar angående hans
affekterade klädessätt som han har lärt sig under resor i
utlandet, och då i synnerhet i Paris. Just anmärkningar som
dessa blev någonting som Wickström själv fick utstå när han
flyttade till Östersund i mitten av 1880-talet. Wickström
vandrade i Östersunds som en gentleman iförd "svart
välsittande paletå och nyputsad cylinder - världens mest
nyputsade - och så blänkte hans pincenez-glas, ja det var en
perfekt gentleman vår d:r Wickström." Också när redaktören
unnade sig ett teaterbesök satt det östersundare i publiken som
fann anledning att anmärka på hans klädesvanor - också när
han som i detta fall medvetet försökte följa det jämtländska
klädesvanorna. "Det berättas om att själve dr Victor Hugo
Wickström, sin tids elegantaste karl i staden, sågs en gång på
teatern i gråvadmalsskostym. Men malisen gjorde gällande,
att detta berodde på att det förestod riksdagsmannaval, så det
var angeläget för dr W. att se gammaljämtsk ut." I en
artikelserie i Östersunds-Posten berättar Lennart Westlinder
om sina teaterminnen och om hur Östersunds
amatörskådespelare gjorde sig roliga på den allt mer ensamme
Victor Hugo Wickströms bekostnad: "Sålunda gavs på
Stadshotellet en soaré eller Uberbrettl, där teaterns egna
krafter levererat dagskupletter. Dessa rörde sig om lokala
händelser och personer. Redaktör V. Hugo Wickström var
alltid ett tacksamt föremål för vår satir. Nu hade han som
riksdagsman i en Stockholmskorrespondens till sin tidning
beklagat sig över de svenska herrarnas i allmänhet och
stockholmarnas i synnerhet förfärliga fulhet. Han var ju inom
parentes sagt ingen beundrare av det svaga könet heller.
Därför hette det i en kuplett på bekant melodi ur Boccaccio om
den gode Christer Swahn, som även gjort sig skyldig till en
komedi, kallad 'Trasmattan' 'Trasmattsfilosofen Christer/
uppå Stockholms gator gick/ för att tadla männens brister/ uti
skönhet växt och skick./ Inga vackra karar mera/ utom jag
men knappast flera o. s. v.'" Det kan här nämnas att
Wickströms teaterstycken, i likhet med ett antal av hans
skrifter, blev föga uppskattade. Den ovan nämnda pjäsen
"Trasmattan" spelades på Folkteatern i Stockholm och lär ha
blivit ett dundrande fiasko. Pjäsen spelades av den anledningen
inte som planerat i Östersund. Onda tungor har menat att
östersundspubliken redan hade fått nog av den några år
tidigare uppförda pjäsen "Antikrist". Dödsannonsen i
Jämtlandsposten nyårsaftonen 1907 berättar att Wickström
"[...] enligt all sannolikhet för att få ro oavsiktligt intagit en för
stark dosis sömnmedel." I Östersunds-Posten någon dag
senare meddelas att Wickström under natten "häftigt
insjuknat", och i det kommande måndagsnumret berättas
under rubriken Dödsfall, att "Enligt hvad dödsattesten upplyser
förorsakades dödsfallet af olyckshändelse, i det d:r W., som
senaste tiden lidit af sömnlöshet, i fredags afton intagit en för
stark dosis sömnmedel." Klockan halv två på eftermiddagen
den 4 januari 1908 jordfästs författaren och resenären Victor
Hugo Wickström på norra kyrkogården i Östersund.
Jordfästningen förättas av regementspastor Sehlin. Ingen
klockringning förekommer.

I en tid där kulturell och social fragmentisering samt religiös
sekularisering går hand i hand med en tilltagande
identitetskris, blir begrepp som till exempel modernitet och
identitet särskilt problematiska. En människa som lever i en
sådan värld kanske också med tiden har kommit att erhålla
ett speciellt sätt att se på såväl sin egen framtid som
omvärldens? När jag såg paret Jeunet/Caros nya film De
förlorade barnens stad funderade jag på huruvida den
moderna människan, i jämförelse med gårdagens, förhåller
sig till framtiden på ett annorlunda sätt. Jag tänkte på hur
samtiden och informationssamhället kommit att färga den
moderna människan. Är det kanske så att hon helt har
kommit att förlora framtidstron; att det sekulariserade
samhället ter sig alltför flytande och mångfacetterat? Kanske
är det så att hon, å ena sidan tycks ha förlorat tron, men att
hon å andra sidan arbetar på att återvinna den? 

Med Jeunet/Carots nya film i åtanke skulle man kunna säga
att barnen tycks vara de som har störst chans att möta och
förstå det nya informationsspäckade samhället. Slående är
nämligen det faktum att barnen i filmen framställs som
brådmogna och rationella medan de vuxna presenteras som
osjälvständiga och irrationella. Vuxenvärlden i De förlorade
barnens stad möter det nya samhället med en iögonfallande
tafatthet och frustration. Människorna tycks ha förlorat
kontrollen över tillvaron i stort. Den verklighet som
presenteras i filmen är en verklighet som präglas av död och
föruttnelse, av fallna värden och alienation. Det är en värld
som fått "slagsida". Men ifall fiktionen tillskriver sin samtid
symptom som dessa och barnen i filmen lever i och med dessa
symtom; betyder det att vuxenvärlden och historien
determinerat barnen till en framtid med sådana premisser?
Vilken betydelse kan man i sådana fall läsa in i detta sätt att
förhålla sig till oskulden, det rena och oförstörda; drag som
barnet (åtminstonde på en symbolisk nivå) kan sägas
representera? På många sätt kan man se att filmen på ett
uttalat sätt problematiserar händelser som explicit är möjliga
att koppla samman med en livsstil som populärt brukar kallas
konsumistisk. I De förlorade barnens stad är en mänsklig
kropp eller ett liv inte längre värt något. Det handlar istället
om makt och status, inget annat. Man konsumerar
människor på samma sätt som mat, musik eller andra nöjen.
I den sociokulturella kontext som filmen måste placeras,
befinner sig tecknet och dess språkliga denoteringar och
konnoteringar, i centrum. Men på vilket sätt kan man se att
just barnet som sådant kan kasta ett förståelsens ljus över, inte
bara den diskuterade filmen utan också över vår samtida
kultur i allmänhet? 

På många sätt tror jag att vår tillvaro i slutet av det 20:e
århundradet, ja hela vårt samhälle, präglas av en skräck för
allvaret och hat till kvalitet. [...] Enligt min mening präglas vår
tid av en utbredd och genomgripande nihilism som just
innebär brist på framtidstro och förakt för moraliska värden.

Roy Andersson, Vår tids rädsla för allvar 1

Ovanstående citat kan fungera som en tankens katalysator,
tillika som ytterligare en utgångspunkt för läsningen av
Jeunet/Caros film. Bristande framtidstro och fallna, mer
essentiellt präglade, värden och ideal är vad Roy Andersson
tycks se i sin samtida kultur. Min tes är att det är möjligt att
finna motsvarande fatalistiska drag i De förlorade barnens
stad, men att dessa drag används i syfte att bejaka samtidens
textuella och referentiella mångfald. Fatalism och nihilism
förkroppsligas i första hand hos barnen i filmen, vilket i sig
kan upplevas som en paradox. Traditionellt sett symboliserar,
eller förkroppsligar, barnet nämligen alla tillvarons
möjligheter. Barnet växer, är satt i ständig förändring och
omvandling. Sålunda kan barnet också sägas implicera en idé
om framtiden och människans potentiella möjligheter. Här
bör dock ett veto läggas in. Självklart beror det på i vilken
kontext bilden av barnet förekommer. Ett litet barn, som
förekommer i ett sammanhang, som exempelvis i den
diskuterade filmen, kan lika gärna konnotera en mer
fatalistiskt färgad grundton. I De förlorade barnens stad leker
paret Jeunet/Carot uttalat med just en sådan problematik.
Kanske skulle man kunna säga att den diskuterade filmen
lockar fram, eller skapar, en dikotomi av begreppsparet
barn/vuxen. Min tes är att barnet, inte bara i denna film utan
i samhället överhuvud, symboliserar bejakandet av den
moderna kulturens textuella mångfald. Barnet är det som kan
möta det nya informationssamhället med öppna sinnen och
dessutom dra nytta av all den kunskap som är möjlig att sila
fram genom rastret av, för att låna ett begrepp från
Baudrillard, "simulacra".2 Vuxenvärlden, eller låt säga
samma värld som åskådaren tillhör, är en värld som
framställs som irrationell, en värld präglad av girighet,
likgiltighet och dekadens. Det finns inte längre några
bestående värden. Jeunet/Carot låter publiken förstå att
filmens titel, liksom dess ständiga refererande, är av en dubbel
ironisk natur. En kultur och ett samhälle där invånarna,
kollektivet, aldrig till fullo kommit att hantera sin nya roll i det
informationsteknologiska samhället, föder självklart individer
som i första hand mer eller mindre desperat söker anpassa sig
till de nya förhållanden som ges. Barnen är förlorare så
tillvida att de föds in i en verklighet som i första hand präglas
av känslokyla och frustration, men barnen är också vinnare
på så sätt att de redan från början lärt sig hantera den nya
verklighetens kodex. Kanske kräver en ny verklighet, eller en
ny typ av samhälle, en ny modifierad kollektiv mentalitet? Att
se De förlorade barnens stad som en representation av
moderniteten och det postindustriella samhället i stort ter sig
alltså som en mycket frukbar utgångspunkt. En sådan läsning
föder i sin tur ett krav på att söka precisera begreppet
"modernitet". 

När Charles Baudelaire diskuterade moderniteten i
diktsamlingen Les fleurs du mal (1861)3 presenterade han en
samtida modern människa som i första hand präglades av en
mångfald synintryck. Baudelaire artikulerade moderniteten
som ögonblicklig, osäker och undflyende. Mediaforskaren
Håkan Thörn har påpekat att två centrala teman, eller
begrepp, kan sägas vara intimt sammankopplade med
modernitetsbegreppet; förnuft och individualism.
Moderniteten är sålunda något som kan kopplas samman
med framstegstanken som sådan; tanken förstådd å ena sidan
som en framåtskridande process, å andra sidan som en myt.4
Med ett sådant förhållningssätt kan det moderna, eller
postmoderna, samhället uppfattas som en värld satt i ständig
förändring och utveckling. Den moderna tidsuppfattningen
har i allt högre grad kommit att ge upphov till ett uttalat
framtidsorienterat förhållningssätt. Nuet har, under den
postindustriella epoken, alltmer uttalat kommit att bli något
som ständigt övergår i framtid, inte något förflutet. Synsättet
implicerar sålunda en idé om att människan aktivt kan
påverka framtiden. Denna nya tidsuppfattning är alltså intimt
sammankopplad med den postkonsumistiska epok som kom
att inledas i samband med andra världskrigets slut. Tidigare
tänkte man i helheter, i totaliteter, nu tänker man i termer av
dekonstruktion5 och fragmentering. Det finns inte längre
någon absolut och enhetlig utopi, inget absolut "slutmål", vad
som däremot finns är en värld satt i ständig förändring och
utveckling. Modernitetsbegreppet och allt vad detta implicerar
kan på så sätt ytterligare bekräfta min syn på barnet och dess
förhållande till samtiden och framtiden.

Under den postindustriella epoken, den postmoderna, har
studiet av tecken och teckensystem kommit att aktualiseras i
allt större utsträckning. Tecken och teckensystem
förekommer i en allt större mångfald. Teckenbetydelser har
kommit att relativiseras i så hög utsträckning att avkodningen
av en "text", filmisk eller litterär, i allt högre grad direkt är
beroende av mottagarens förkunskaper. Jeunet/Carot har
exempelvis lånat ramhandlingen från Charles Dickens
1800-talsroman Oliver Twist. Kunskapen om detta påverkar
förståelsen och läsningen av filmen. På så sätt kan man se att
yttranden av varierade slag kan betyda olika saker för olika
läsare, helt beroende på dessas förkunskaper. Filmtiteln tycks
vilja påstå att här representeras en värld där barnen är de
uttalade förlorarna. De har helt förlorat sin barnsliga oskuld
och har tvingats acceptera de villkor som den diegetiska
världen ställt upp; vargens roll. Huvudpersonen Miette är inte
mer än nio år, men trots detta framställs hon som en mycket
rationell och målmedveten flicka. Samtidigt är hon medveten
om att denna värld inte har någon säker framtid att erbjuda.
Kanske har hon också förlikat sig med det faktum att hon
fötts in i en värld där tecken och teckensystem är av en uttalat
flerdubbel natur? Barnet möter en värld präglad av en
betecknarnas mångfald, en värld där föränderligheten är det
enda beständiga. Verkligheten består för Miette mer av en
representation än av en absolut faktisk värld. Hon har förlikat
sig med tanken på att språket/kunskapen direkt bestämmer
förståelsen av den verklighet man lever i. Sålunda är denna
barnets verklighet att likna vid ett fritt flytande rum. För
henne finns inte en absolut sanning. Tvärtom lever Miette i en
verklighet där sanningen direkt beror på hur mottagaren
väljer att förhålla sig till densamma. Endera kan individen
välja att möta verkligheten med en konservativt färgad rädsla
som exempelvis Roy Andersson gör i sin bok, eller så väljer
individen att möta samma verklighet med öppenhet och
tillförsikt; som fallet är med Miette. Av den orsaken spelar det
henne ingen större roll ifall hon lever ytterligare en dag eller
ett år - hon är fullkomligt införstådd med det moderna
samhällets kodsystem och accepterar därför, utan förbehåll,
de livsvillkor som samhället erbjuder. Ur den synvinkeln sätts
åskådaren själv i centrum. Läsningen och förståelsen av
filmen tycks helt och hållet bero på betraktaren och dennes
förkunskaper men framförallt på vilket sätt åskådaren
förhåller sig till omvärlden och verkligheten.

Allt sedan Thomas Kuhns och Roland Barthes6 banbrytande
vetenskaps- och kulturteorier har en mängd kulturteoretiker
förklarat den moderna människan som "språkligt inspärrad".
Frågan är ifall man nödvändigtvis måste uppfatta henne som
uttryckligen "inspärrad" i en språkets verklighet? Kan man
kanske vända på problematiken? Kanske behöver en värld där
tecken och symboler ständigt omformuleras, refereras och
omplaceras inte innebära att människan direkt determineras
av språket och referenternas flytande natur? Kanske kan
man se den moderna människans kultur som något som
direkt har kommit att föda en mer påtaglig reflexivitet och
vakenhet? Reflexion behöver inte innebära att yttrandenas
mångfald och betecknarnas varierande referenser likställs
med begrepp som "simulerad" eller "genomskinlig". Bara för
att tecknen och den samtida människan inte erbjuds en fast
och absolut verklighet, avseende såväl språkvärld som
objektsvärld, innebär det inte att hon nödvändigtvis måste
alieneras från samhället och kulturen som sådana. Tomas
Ziehe har påpekat detta och menar att reflexivitet också
innebär självreferens, d.v.s. att individen gör sig själv till
föremål för reflektion.7 Den moderna kulturen erbjuder, som
Ziehe ser det, allt bättre möjligheter för självreferens tack vare
massmedierna, reklamen, filmen o.s.v. Men man kan tänja
på resonemanget en smula. Denna självreflexion tycks direkt
hänga samman med bättre kommunikationer och därigenom
ökade informationsflöden. Självklart har detta kommit att
skapa en kulturell och social differentiering; men denna
behöver inte nödvändigtvis vara klassrelaterad. I första hand
handlar det om, menar jag, en kunskapsrelaterad
differentiering. 

Utgående från dessa tankar kan man möjligen påstå att den
textuella mångfald som gör sig gällande i De förlorade barnens
stad är en mångfald som i allra högsta grad bejakar det
moderna och det självreflexiva. Kunskapen sätts i centrum.
Människans möjligheter bejakas. Det handlar alltså om
åskådaren själv. Genom att kameran gång på gång växlar
subjekt frammanas en distanserande effekt hos denne. Det är
en värld som i ena stunden är loppans och i den andra stunden
hjärnans. Kameraögat tillhör hela tiden ett subjekt som det är
svårt för åskådaren att identifiera sig med. Jätten One tittar
på Miette med drogad blick, cykloperna ser artificiellt, och det
lilla barnet förvrängt och förvridet. Genom att detta
genomförs konsekvent är det bara för åskådaren att "följa
med" på en tecknens, symbolernas och metaforernas resa.
Åskådaren har bara att läsa, och avkoda, det som visas på
duken (eller det som visas i omvärlden). Den moderna
människan, inte bara den vuxna utan i synnerhet barnet, har
bara att ta till sig av informationens mångfald. Ifall denna
informationens mångfald inhämtas från etermedier,
litteratur, eller offentliga samtal i diverse intellektuella
miljöer, är av underordnad betydelse. Betydelsefullt är dock
det faktum att kunskap och information hela tiden är något
allestädes närvarande och aktuellt. Inte bara för den lilla
människan, barnet, utan också för den stora människan, den
vuxna. 

Kanske är en av orsakerna till att vuxenvärlden kommit att
tillskrivas egenskaper som själviskhet, främmandeskap och
cynism, det faktum att människan inte riktigt varit "mogen"
för denna textuella mångfald. Det är upp till framtidens
människor att hinna ikapp den nya verklighet som vuxit fram
ur det samhälle där information och kommunikation kommit
att bli betydelsefulla begrepp. Jürgen Habermas har påpekat
att de som i första hand är rädda för den samhälleliga
moderniseringen och allt vad denna innebär är de
nykonservativa. Till denna grupp räknar han gängse
postmoderna språkteoretiker som exempelvis Jean
Baudrillard. För att kunna förlika sig med den mångfald av
intryck som det postindustriella samhället erbjuder, måste
man möta det med öppna sinnen. Den samhälleliga
moderniseringen och mångfalden är bra, men för att kunna
tillgodogöra sig alla möjligheter som denna implicerar måste
individen och kollektivet vara motiverade, möta
förändringarna med acceptans. Förståelsen bildar så grunden
för identiteten. Och eftersom livsvärdena är mycket komplexa
och fragmenterade i det moderna samhället krävs det, som
tidigare nämnt, erkännande och öppenhet. Möjligen kan man
påstå att De förlorade barnens stad i första hand vänder sig till
en betraktare som vågat bejaka vår tids textuella mångfald.
En betraktare som tack vare denna öppenhet också bär på en
potential att på ett bättre sätt förstå vår egen tid, och
därigenom kanske skapa en bättre framtid. Barnet blir i detta
sammanhang just en sådan betraktare, som nyfiket slukar
kunskap och accepterar det faktum att språket, som all
information är beroende av, per definition måste vara
värderelativt, refererande och föränderligt. Sett på det viset är
filmen å ena sidan en dystopi, å andra sidan ett försök att
bejaka individens och människans möjligheter. Alltså är
Jeunet/Carot inte de kulturkonservativa fatalister som de till
en början tycktes ge sken av att vara. Tvärtom är filmen ett
exempel på att de bejakar den moderna tidens mångfald.
Barnet är det som uttalat bär på en potential att möta
framtiden. Världen och verkligheten har styrt in på en
förledande och perverterad kurs, av den orsaken måste
människan anta samma förledande förhållningssätt gentemot
denna värld och sin egen framtid. Men! För den samtida
människan kanske det redan är för sent? Möjligen krävs det
en helt ny, ren, oförstörd mentalitet för att kunna anta ett
annat nytt förhållningssätt gentemot, inte bara framtiden,
utan också omgivningen i största allmänhet. Det handlar om
en värld där människan är satt i ett desperat sökande efter sin
egen historia, sina egna förlorade myter.8 Människan minns,
människan är nostalgisk, människan har fått problem med
att hantera denna "nya" medierade och omformulerade
verklighet. Vetenskapen har gjort enorma framsteg inom de
flesta områden. Men vad som också hänt är att dessa fakta
blivit abstrakta fakta, människan har inte direkt tillgång till
dem. En form av simulerade eller medierade bilder av
verkligheten. Men likväl är dessa medierade bilder verkliga
och tillhör sålunda samma verklighet. Frågan är ifall detta
inte är kärnan i De förlorade barnens stad, att acceptera och
ta denna medierade, ständigt omformulerade och referande
verklighet som något självklart. I sådana fall representerar
barnen i Jeunet/Carots film inte förlorarna utan vinnarna. Det
är barnen som förstår och vågar. Det är barnen som har fötts
in i en värld där historien, liksom myterna och omvärlden i
övrigt, till stora delar tillhandahållits genom etermedierna. På
så sätt uteblir den "bittra klagan" och frappanta cynism som
präglar de vuxna i filmen. Framtiden och världen tillhör
morgondagens människor; vår tids barn. 

     

    *

 

Noter
1. Citatet sammanfattar på ett utmärkt sätt den
värdekonservativa kulturuppfattning som är lätt att spåra hos
gängse postmoderna intellektuella. En så uttalat uppgiven och
negativ syn på det moderna postindustriella
informationssamhället finner man i synnerhet hos de franska
poststrukturalisterna, men i detta fall är det inte en fransman
som står för uttalandet utan den svenske filmaren och
författaren Roy Andersson. Se Vår tids rädsla för allvar,
Filmkonst nr 33, 1995.

2.  I detta fall kan man säga att begrepp ställs mot begrepp;
modernism mot postmodernism. Postmodernismen innebär,
till skillnad från modernismen som strävade efter tänkande i
helheter, ett tänkande som handlar om att bryta sönder och
montera ned modernismens totaliteter. Det finns nu inte
längre något gemensamt och övergripande. Baudrillard
menar att verkligheten i denna postmoderna värld skapas av
medierna i en ständigt accelerande takt. Alltså tillhandahålls,
genom medierna, slutligen inte mer än en skenbild
(simulacrum) av verkligheten. En verklighet som blivit helt
lösryckt från historien och sina ursprungliga referenter.
Verkligheten består då inte av mer än denna mångfald av
simulacra. Jean Baudrillard, Simulations, (1981) eng. övers.
(1983). 

3.  Kom ursprungligen ut 1857, fyra år senare i en reviderad
upplaga med ett tillägg på ytterligare ett antal texter. Ett urval
finns att läsa på svenska: Charles Baudelaire, Det ondas
blommor, (1986).

4.  Se Håkan Thörn, Vad är "det moderna"?, Häften för
kritiska studier, nr 4 1992.

5.  Termen "déconstruction" användes för första gången av
Jaques Derrida. Men kom att tillskrivas en mer essensiell
betydelse under åttiotalet då amerikanska teoretiker
"upptäckte" honom och preciserade begreppet mer exakt. Mer
om detta i David Harvey, The Condition of Postmodernity
(1989).

6.  Se i synnerhet Thomas S. Kuhns The Structure of Scientific
revolutions, (1962), som kom att förändra synen på den
vetenskapliga utvecklingens historia och framtid. Liksom
Roland Barthes gjorde i sin Elements of Semiology (1964) så
tog Kuhn starkt intryck av Ferdinand Saussures språkteorier
som formulerades i början av 1900-talet. Den stora skillnaden
för Kuhns och Barthes vidkommande var att de såg
utvecklingen av vetenskap respektive språk som något satt i
ständig förändring och utveckling. Det handlar om en ständigt
pågående process. 

7.  Se Thomas Ziehe, Inför avmystifieringen av världen.
Ungdom och kulturell mordernisering i Postmoderna tider
red. Löfgren/Molander, (1986).

8.  Det finns ett stort antal psykoanalytiker och sociologer
som diskuterat myternas betydelse i det moderna samhället.
En av dom är Rollo May se t. ex. The Cry For Myth, (1991).





                                        Hjärnkontoret


                    Även om det inte har varit redaktionens ursprungliga avsikt,
                    så har föreställningar kring förståelse blivit ett nav kring vilket
                    flera av nummer femtiofyras texter grupperat sig.
                    "Verkligheten eller, om man så vill, världen utanför oss, har
                    inte något språk." skriver Joachim Israel i sin essä om Peter
                    Zinkernagels språkfilosofi. Zinkernagel vars språkteorier
                    författaren anser vara bland de mest betydelsefulla sedan
                    Wittgenstein. Läs hans essä och känn er för ett ögonblick
                    tveksamma om vi överhuvudtaget förstår varandra. Om vi nu
                    inte skulle förstå varandra när vi samtalar, vad är det då vi
                    förstår? Språket, framsprunget i möten mellan oss människor,
                    behandlas även av Svante Karlsson i hans jämförelse mellan
                    Bubers och Jungs tänkande. De mänskliga möten som Håkan
                    Forsell i texten "Hemlängtan som stadsbyggare" anser
                    omöjliggörs i modernitetens bebyggelse. I rationalitetens namn
                    skyddas vi från möten med obehagliga främlingar, eller
                    grannar. Håkan Sandell har tolkat tysken Durs Grünbeins
                    dikter, vilka anknyter till filmen som med anledning av
                    hundraårsjubileumet avhandlas av Martin Kristenson.
                    Aforismer av Lars Nyström och en ny medarbetare i
                    redaktionen, Magnus Westerberg, presenterar sig med tre
                    dikter. Claes Witting tar er med in i Hugo Balls dikt
                    "Karawane". En samling meningslösa bokstavskombinationer?
                    - nej, dikten är ytterst genomtänkt enligt Witting. Dikten finns
                    med originaltypografi på omslaget till Hjärnstorm nummer 48.
                    Rulla in er i badrumsmattan, trä den gamla stjärngossestruten
                    över huvudet, ring på grannens dörr och recitera Hugo Balls
                    dikt högt och tydligt. 


                                      Ur Hjärnstorm nummer 54

                            Hemlängtan som stadsbyggare
                                    av Håkan Forsell

                     "homesickness, Heimweh, mal du pays, nostalgia della propria
                                            casa..."

                     

                    1.
                    Vi har alla varit bland främlingar och längtat hem. Det är som
                    en förälskelse. Minnet upphöjer det åtrådda hemmet över alla
                    tvivel, över alla karaktärs- och skönhetsfel. Mitt hem är min
                    borg. Borta bra men hemma bäst... Man låter utmaningen av
                    allt det nya och okända skölja över en och tanken på en utväg
                    - ett hem - växa sig starkare. Till slut, i längden, går tanken
                    inte att motstå. Plötsligt kan också ett helt samhälle drabbas av
                    hemlängtan. Det står vid skiljevägen och marken under
                    fötterna är främmande. Ingen väg verkar leda åt rätt håll och
                    en önskan att retirera tas i övervägande. Det finns någonting
                    starkt provinsiellt och småskuret över att längta hem.
                    Hemmet skulle bli det begärda botemedlet mot den smärta och
                    förvillelse som det moderna storstadslivet hade att erbjuda.
                    Varje trädgårdsstadsrörelse, varje subventionerat lån till
                    egnahemsbyggen under 1900-talets första årtionden
                    genomsyrades av en stark hemlängtan. Det trygga hemmet
                    var en synnerligen meningsgivande metafor. Men bilden av ett
                    tryggt hem kan förvandla allting utanför detta hem till
                    områden fulla av fara och hot. De som bor utanför "hemmet"
                    måste hållas borta, hållas på plats, kanske t.o.m. jagas iväg.
                    Främlingen måste stoppas vid portarna, ante portas. I
                    städerna skedde det första mötet med det moderna. Den
                    plötsliga förändring det resulterade i skapade en osäkerhet, en
                    rädsla, en känsla av okontrollerbarhet. Urbaniseringen och
                    industrialiseringen gjorde att människor bröts upp från sitt
                    ursprung, från sin av hävd vunna identitet. Tillsammans med
                    andra och ofta i kamp med andra måste man finna nya
                    identiteter, nya grunder att leva sina liv utifrån. I Sverige hade
                    arbetarrörelsen strax innan l900-talets inträde lyckats
                    omvandla en "hembygdstillhörighet" hos de tillströmmande
                    industriarbetargrupperna till ett "klassmedvetande". Utan
                    staden hade detta inte varit möjligt. För de ortodoxa
                    marxisterna var storstaden till och med en nödvändighet, då
                    den stod i nära förbund med kapitalismen och därigenom
                    utgjorde en övergångsfas till det klasslösa samhället. Men den
                    egendomslösa proletära massan var hänvisade till ett
                    kringflackande liv i staden som hyresgäster. Hyreskontrakten
                    skrevs på ett år i taget, men man bodde ibland ännu kortare tid
                    på samma ställe. Arbetarna blev de "moderna nomaderna" i
                    staden, och denna rotlöshet uppfattades som ett hot mot det
                    borgerliga, rotade samhället. Hyresgästande arbetare var
                    oroselement. Deras hem hade ingen betydelse för dem. Inte
                    minst hade händelserna i Paris 1871 senast visat hur illa det
                    kunde gå när revolutionära strömningar spred sig bland
                    arbetare inne i en storstad. För många av de
                    socialreformatorer som var verksamma i europeiska
                    huvudstäder runt sekelskiftet var därför inte det primära att
                    få arbetarna rotfasta i stadssamhället, utan att få dem ut ur
                    staden. Men man ville för den skull inte riskera att förlora
                    farten gällande samhällets framåtskridande industrialisering.
                    Det handlade om att få dem att börja längta hem igen.

                    2. 
                    Den moderna storstaden har alltsedan Tönnies, Simmel och
                    Spengler genomgående intellektualiserats och abstraherats,
                    och därigenom fått utgöra en motpol till småstadens eller
                    landsbygdens "själfullhet" och emotionella karaktär.
                    Uppfattningen av storstaden som ett förfallets och
                    degenereringens ort - och storstadsmänniskan som en själsligt
                    förkrympt varelse - är närmast lika gammal som storstaden
                    själv. Det har egentligen polemiserats mot den industriella
                    staden redan innan den överhuvudtaget fanns. I och med den
                    kraftiga urbaniseringsvågen i Sverige från 1870-talet och
                    framåt, utbreddes snart ett nät av iakttagelser och
                    expertutlåtanden för att diskutera och söka fånga in
                    storstadsfenomenet - och framför allt för att förkasta det;
                    stämpla det som fördärvligt och människofientligt. Med den
                    tilltagande trängseln i industristäderna var samhället plötsligt
                    hotat - inifrån - genom de lägre klassernas dåliga
                    bostadsförhållanden och låga levnadsstandard, genom
                    smutsen, sjukdomarna och döden i de kåkstäder som likt
                    metastaser blommade ut i stadssamhällets utkanter. Staden
                    hotade att bli människosläktets grav, som Rousseau spådde
                    redan vid mitten av 1700-talet.

                    3. 
                    Kring sekelskiftet kom landsbygden att uppvärderas på
                    storstadens bekostnad i de flesta västerländska samhällen. I
                    England ledde det till att man försökte föra staden tillbaka ut
                    på landet i form av anläggandet av trädgårdsstäder. Denna
                    rörelses idéer hamnade i god jord både i Tyskland och i Sverige.
                    I Tyskland hade värnandet om landsbygden och bondeklassen
                    en stark tradition, och när 1800-talet led mot sitt slut hade
                    denna tradition vuxit sig starkare än någonsin förr och
                    kommit att inta en central roll i vad som sedermera kallats
                    Tysklands "anti-modernistiska kall". I slagskuggan av Darwin
                    försökte naturvetenskapsmän och nationalekonomer, med
                    hjälp av luddiga evolutionsmodeller, förklara stadsamhällenas
                    ödesdigra tillväxt. En av dessa många teoribyggare hette
                    George Hansen, vars bok Die drei Bevölkerungsstufen utkom i
                    två utgåvor, den första 1889 och den andra 1915. I sin bok
                    indelade Hansen samhället i tre klasser: den främsta utgjordes
                    av markinnehavarna, framför allt bönderna. Den mellersta
                    var den borgerliga medelklassen och den sista och lägsta var de
                    egendomslösa arbetarna. Den första klassen var så att säga
                    "alltid varaktig". De andra två var utskott av den ursprungliga
                    första klassen, och det var ur den första klassens överskott som
                    stadsbefolkningen bildades. Stadsbefolkningen kunde inte
                    reproducera sig av egen kraft, utan dog ut efter en eller två
                    generationer. Städerna var därför beroende av
                    befolk-ningstillströmningen från landet, som på så sätt - enligt
                    Hansen - hela tiden på nytt bildade städernas invånare. Nu
                    diskvalificerade inte Hansen helt och hållet stadsbefolkningens
                    möjligheter att själva föda fram nya generationer, men
                    befolkningstillskottet skulle då endast ske inom den tredje
                    klassen; det egendomslösa proletariatet. Storstaden suger till
                    sig, likt en malström det bästa bondeblodet, tömmer
                    landsbygden och låter landsbygdens människor gå under som
                    stadsproletariat. Till de tidigare lovprisarna av landsbygden och
                    dess människor på moraliska och politiska grunder, tillfogade
                    Hansen en biologisk. Bakom dessa teoretiska krumbukter går
                    det också att spåra en allmänt spridd önskan om att värna om
                    Tysklands militära styrka. Ett skyddande av landsbygdens folk
                    - och framför allt de unga män som bodde där - var i så fall i
                    högsta grad nödvändigt. Endast 10% av den tyska armens
                    unga värnpliktiga kom nämligen från storstadssamhällen.
                    Heimat, hembygden, blev nyckelordet för den anti-modernism
                    och stadshat som med full kraft blommar upp i Tyskland
                    under l900-talets första årtionden. "Heimat - det var fettet
                    som gneds in mot världsfrosten", skriver Christoph Meckel i
                    boken om sin far som var nazianhängare. Och bilden av
                    hembygden som det skönaste i världen togs upp, med om
                    möjligt ännu större kraft än tidigare, av den
                    nationalsocialistiska propagandaapparaten under 1930-talet.
                    Glorifieringen av landsbygden kan sägas vara ett rationellt
                    försök att övervinna en irrationell längtan. Men i tidens
                    agrarromantiska och stadsfientliga yttranden blandade sig inte
                    bara konservativa och reaktionära tongångar. Här återfanns
                    också reformistiska och även emancipatoriska strävanden.
                    Den främsta av dessa var trädgårdsstadsrörelsen, vars
                    drivande idé var att återgå till en naturligare tillvaro och ett
                    enklare liv än det som erbjöds i storstaden. Men
                    trädgårdsstaden skulle inte bara erbjuda lantlivets alla
                    fördelar, utan den skulle dessutom utstråla urbanitet. I nära
                    kontakt med staden skulle bostadsoaser omgärdade av grönska
                    anläggas. Närheten till staden skulle göra det möjligt att
                    åtnjuta dess många företräden, utan att därför behöva bo i den.
                    Trädgårdsstadsrörelsens främsta skrift var Ebenezer Howards
                    Tomorrow. A Peaceful Path to Real Reform, från år 1898.
                    Redan titeln säger någonting mycket signifikant. Det var
                    frågan om reform utan revolutionära övergångsfaser. Inte en
                    förändring i andan av det oregerliga proletariatet, utan en
                    fredlig förändring för garanterad borgerlig lycka. England blev
                    ett föregångsland, kanske just för att landet hade innehaft den
                    rollen under den industriella revolutionens frammarsch. Vad
                    som ledde fram till trädgårdsstadsrörelsen - såväl i England,
                    Tyskland som i Sverige - var idéer av stark utopisk karaktär.
                    Många av dess företrädare uppfattade sig själva som förlösare
                    av den nervösa och själsligt deformerade storstadsmänniskan.

                    4.
                    Reaktionen mot den kraftiga urbaniseringen kring sekelskiftet
                    kom när processen redan var långt framskriden. I Sverige
                    började en motreaktion på allvar att göra sig hörd först under
                    1910-talet. I Stockholm upptäcktes den stora inflyttningen och
                    den efterföljande bostadsnöden alltför sent. Politiker i
                    Stockholm försökte långt in på 1920-talet att tillgripa gamla
                    beprövade redskap - som t.ex. upprättandet av nödbostäder
                    och tillfälliga inkvarteringar i gymnastiksalar - för att bringa
                    ordning i befolkningskaoset. Men dessa åtgärder var
                    utformade för mindre och snart övergående kriser... Resultatet
                    blev att en bedagad plutokratisk maktordning beslutade om
                    lösningar som var fullkomligt malplacerade i det nya mass-
                    och industrisamhället. De politiska agerandena i bostadsfrågan
                    i Stockholm under 1910- och 20-talen utgör ett bra exempel
                    på den känsla av villrådighet ooh även fasa som många av
                    stadens makthavare kände inför den forcerade
                    befolkningsutvecklingen. Stockholms borgmästare vid denna
                    tid, Carl Lindhagen, var tillika en av trädgårdsstadsrörelsens
                    främsta förespråkare. I sina memoarer ger han sin
                    geografiska och sociala drömbild av Stockholm. Staden skulle
                    vara tydligt uppdelad i en "inre", merkantil stad och en "yttre",
                    social stad. I stadens centrum skulle sålunda handel, offentliga
                    instanser, administration, byråkratiska institutioner och
                    kommersiella nöjesetablisemang ha sin plats. I stadens periferi
                    skulle därmot det riktiga livet äga rum. Där skulle det finnas
                    mänsklig värme och gemenskap och närhet till naturen,
                    undandraget industrialismen och det forcerade storstadslivet.
                    Där skulle riktiga hem kunna byggas. Det fanns i samtiden
                    många bud om hur en framtida storstad skulle se ut. Ofta och
                    från skilda håll återkom bilden av en koncentrisk stad, som i
                    utåtgående cirkar alltmer skulle förlora i densitet. Gemensamt
                    var också de antikapitalistiska dragen i denna bild. Lindhagen
                    sade sig ofta känna ett behov "att göra uppror mot den
                    industriella, materalistiska tidsströmningen såsom
                    företrädesvis av godo." Samhällsutvecklingen måste till valje
                    pris ledas bort från storstaden: Storstaden är
                    förbränningsugnen för människomaterialet. En sådan skapelse
                    av den moderna kulturen utgör föremålet för de flestas
                    längtan, en talande bevis på denna kulturs själlöshet.
                    Landsbygden var den ideala boendeplatsen för Lindhagen. Han
                    förkunnade upprepade gånger, att man skulle söka göra
                    landsbygden mer attraktiv. Där den inre, kapitalistiska stadens
                    griparmar inringade sina hyresgäster, där dog även
                    hembygdskänslan. Hans tankar - denna märkliga blandning
                    av kulturpessimism och socialrefomatorisk framtidsoptimism
                    - låg i tiden. Under en bostadskongress i Stockholm år 1916
                    förklarade den framstående stadsarkitekten Albert Lilienberg,
                    att modellen för det framtida byggandet var tydligt och klart:
                    Man måste bort från gatan, och börja utgå från husen. Carl
                    Lindhagen deklamerade i fördömande ordalag under samma
                    kongress, att man nu skulle vända innerstaden ryggen
                    gällande det sociala bostadsbyggandet: Den typ, vi skola gå
                    tillbaka till, är den gamla kulturella småstaden, uppvuxen
                    under sekler, med fridfulla boningar kringströdda här och var
                    i grönskan... Det var omöjligt att betrakta storstaden som ett
                    "hem". Framför allt inte när man bodde i ett hyreshus. Bara
                    det att dela ingång med andra människor var högst olyckligt
                    och ödelade varje form av stolthet och omsorg om det egna
                    hemmet - och det underminerade alla hemlivets dygder. Med
                    tidsenligt retoriska undergångsbasuner, kallade Lindhagen
                    storstaden vid dess rätta namn: Storstaden lockar. Där är liv
                    och rörelse, omväxling i handel, vandel och förströelse. Den
                    tillfredställer på sitt sätt det yttersta mänskliga behovet av
                    samvaro, större i samma mån som den inre världen inom oss
                    förlorar sitt inflytande. Storstaden ger intryck av att vara
                    huvudsätet för den andliga och materiella kulturen. Därifrån
                    gå impulserna ut, och dit löpa trådarna samman. Denna
                    glänsande yta gömmer dock en undre värld, vars nattsidor
                    länge givit sig tillkänna. Storstaden är ett barn av den
                    industriella olyckan, det största kräftsåret på den nutida
                    samhällskroppen, nöden, broffets, ohälsans, hatets,
                    dödskampens stora tummelplats. Den är onaturens,
                    bostadseländets, livsmedelsbristens, alkoholismens och
                    tobaksmissbrukets högsäte. Vid jämförelse mellan ljussidor och
                    nattsidor sjunka de förra undan som en svag strimma
                    bortdöende ljus i ett stort mörker. Inte undra på att man var
                    benägen att gripa till radikalametoder. Redan kring
                    sekelskiftet hade tongivande politiker, uppmanade där till av
                    Key-Åbergs undersökning av de miserabla
                    bostadsforhållandena för arbetarklassen i Stockholm, hävdat
                    att den stad som skulle komma att byggas måste fostra till
                    husliga dygder och en känsla för hemlivet. Trädgårdsstäderna
                    skulle nu öppnas för den mindre bemedlade arbetarklassen
                    genom statliga subventioner och lån. Staden var trång, smutsig
                    och oregerlig, och processen hade påbörjats för att återigen
                    skapa en "hembygdstillhörighet" av den olycksdigra
                    klassmedvetenheten.

                    5. 
                    Man kan ändå inte säga att hemlängtans politik tog död på
                    staden. Under mellankrigstiden frodades ett genuint stadsliv,
                    vilket på många sätt verkade rakt motsatt tidens strömningar.
                    Under 1930-talet odlades primitivismen i den svenska
                    samhällssjälen. Man skulle bort från staden och ut i naturen;
                    gärna späka sig själv och frivilligt avstå från allt utom det
                    absolut nödvändigaste. Det var främst kroppen som skulle
                    fostras, därav mådde även själen bra, resonerade man. Om
                    Oswald Spenglers ord var riktiga, att "staden krossar det
                    specifikt mänskliga, samtidigt som den civiliserar
                    mänskligheten", var det en dubbel uppmaning för
                    primitivisterna att förkasta storstaden. Man ville ju renodla det
                    specifikt mänskliga just genom att inte civilisera människan,
                    åtminstone inte på det sätt som storstaden gjorde det!
                    Arkitekten Ernst Spolén, som tillsammans med Ragnar
                    Östberg hade arbetat med Stockholms stadshus på 1920-talet,
                    var under det sena 30-talet en hängiven vurmare för natur
                    och timmerkojor. Stridsropen löd: "Bort från telefonen" eller
                    "Ut till sportstugan". I storstaden malde en grottekvarn och
                    hon malde sönder människan: Den nervösa arbetshetsen,
                    överbefolkningen, den förskämda luften - och telefonen -
                    utföra alltid sitt förstörelseverk. Storstadshemmet kan inte
                    frigöra människan. Tack vare telefonen stod man i ständig
                    kontakt med oroshärdar. Det handlade om att isolera sig, att
                    undvika kontakt. Efter Andra världskriget hade en annan
                    riktning fått fäste i beslutande kretsar; nya taktiker för att
                    gripa sig an det urbana. Vi kan kalla det "elimineringen av
                    stadens oförutsägbarhet". Den knyter an till hemlängtans
                    politik i att den delar dess rädsla för främlingen. Glappet
                    mellan vad man behöver veta om andra för att kunna
                    navigera sig i samhället - och vad man tror sig veta om andra
                    motsvarar ett element av främlingsskap. Det moderna
                    storstadslivet framskrider bland främlingar. Under
                    efterkrigstiden började stads- och samhällsplanerare att
                    bedriva ett utrotningskrig mot främlingen. Det var just det
                    främmande i främlingen man ville få bort, det oförutsägbara,
                    det undanglidande. Resultatet blev ett försök att reducera alla
                    till desamma genom förändring av stadsmiljön. Man ville
                    bränna bort det överraskande och oberäkneliga i det urbana
                    rummet. Det mest effektiva sättet var att göra staden så
                    intetsägande och förutsägbar som möjligt; en rutinvärld
                    befolkad av främlingar. I publikationen Det framtida
                    Stockholm från 1945 beskrevs en generalplan över staden, vars
                    huvuddrag skulle kunna sammanfattas med två imperativ:
                    konformera och separera! Staden hade för länge sedan upphört
                    att växa additivt, genom att låta varje ny tidsepok bilda sina
                    årsringar utanför de föregående, som på ett träd. Nu skulle
                    staden vara en "ändamålsenligt organiserad helhet". Inom
                    arkitekturen och politiken har det alltid funnits ordningens
                    apostlar med drömmar om att mäns och kvinnors liv skulle bli
                    bättre om bara det tillfälliga och oplanerade kunde tas bort från
                    den värld de lever i. När Stockholms Fastighetsägarförening
                    år 1945 triumfatoriskt skrev om den nya "tillvända"
                    funktionalismen för en borgerlig livsstil som kommit till utryck
                    i hyreshusen vid Tessinparken, var följande ordalydelser inte
                    unika: Den, som vill leva tillbakadraget och ostört, kan
                    ingenstädes tillfredsställa denna passion bättre än i det
                    moderna hyreshuset, där man kan bo i årtionden utan att
                    tvingas till kontakt med grannarna. Garanti utlovas mot
                    oförutsägbara och tillfälliga möten med främlingar. Hemmet
                    hade blivit en borg; en borg att förskansa sig i och försvara sig
                    mot allt främmande och oberäknelig. Även mot det plötsliga
                    mötet i trapphuset.

                    6. 
                    "Kommunikation" blev snart svaret på frågan hur man skulle
                    lösa problemet med de växande städerna. Ja, inte bara lösa
                    problemet, utan fastmer skapa den ideala staden,
                    "naturstaden". Redan år 1907 höll Centralbadets arkitekt,
                    Wilhelm Klemming ett tal vid Samfundet S:t Eriks årsmöte i
                    Stockholm där han lovprisade den framtida kommunikationen
                    och vilka möjligheter den skulle erbjuda huvudstaden.
                    Samfärdsmedlen kunna snart föregå och framkalla en allt
                    snabbare utveck1ing och möjliggöra en helt ny stadstyp i
                    storstadens närhet, villastaden, den blandning av stad och
                    landsbygd, som i sin fulländning torde vara den ideellaste form
                    för stadssamhälle vi kunna tänka oss... Kommunikationerna
                    är lösenordet för de flesta af våra sociala spörsmål. Denna
                    övertro på kommunikation och trafikväsende - som stegrades
                    markant efter Andra världskriget och det svenska
                    välfärdssamhällets framväxt, för att nå sin kulmen med 1960-
                    och 70-talets förortskreationer - leder naturligtvis till att
                    staden utvecklas på kommunikationens premisser. Bilmotorer
                    och vägmaterial kom att bestämma stadens utformning i
                    framtiden. Och till detta följer ytterligare ett problem:
                    förflyttningar i sig skapar sällan möten, och det är ju trots allt
                    genom möten som människor kommer i kontakt med
                    varandra. Ser man vad trafiken har gjort med stadsrummet,
                    kan man konstatera att den inte alls var så frälsande eller ens
                    frigörande som man först trodde. Det kritiklösa åberopandet av
                    alla kommunikationens former för att lösa urbana problem
                    har gjort Stockholm till den "stadslösa storstad" - för att
                    parafrasera en boktitel av Ingemar Johansson - som den är
                    idag, där människor transporterar sig själva över
                    motorvägslandskap med både solen och hemlängtan i ryggen. 

                    7.
                    Den hemlängtan som låg till grund for mycket av
                    stadsplanerandet i början av l900-talet öppnade dörrarna för
                    en tvivelaktig stad. Man kan förvisso hävda att alla samhällen
                    idag har urbaniserats i så hög grad att det finns svårigheter
                    med att identifiera det urbana som någonting direkt
                    kontrasterande till landsbygden. Men det är en urbanisering
                    på utspriddhetens, isoleringens och trafikens förutsättningar.
                    Faktum kvarstår att endast 4% av dagens svenska hem
                    återfinns i tätbebyggd stadsmiljö. När storstaden uppkom som
                    en ny, spirande samhällsform kring seklet är det slående hur
                    ofta denna samhällsform formulerades i termer av förlust. Det
                    räcker med att citera Tönnies när han skriver: "...det
                    gemenskapsliv som representerades av Gemeinschaft kunde
                    urskiljas i form av huset, byn och småstaden. Både byn och
                    småstaden har många av familjens drag. Först när småstaden
                    växer till storstad förloras dessa drag nästan fullständigt." Man
                    ville leta sig tillbaka till denna förlorade gemenskap, till det
                    förlorade hemmet och motsätta sig den forcerade
                    moderniseringen. Hemlängtan är en dröm att tillhöra - om att
                    vara, för en gångs skull, från platsen och inte bara på platsen.
                    Men hemlängtan är någonting mer än så: hemlängtan
                    handlar om avsaknaden av ett hem, och kanske även om
                    omöjligheten i att någonsin finna ett. Under den moderna
                    brytningstiden var det många som upplevde denna avsaknad
                    av ett riktigt hem - både i metaforiskt och i reellt hänseende.
                    Men det finns ingen återvändo till ursprunglighet. Det
                    förflutna finns inte undanstoppat i en röd- och vitmålad stuga
                    eller i ett igenbommat folkhem någonstans, färdigt att tas fram
                    och dammas av till sin forna glans. Vad den lyckliga staden
                    kräver är en kompromiss mellan möjligheter och faror.
                    Motsägelsefulla krav som dessa måste man handskas varsamt
                    med - och inte med hjälp av radikala "lösningar", som
                    historien om våra städer kan uppvisa alldeles för många
                    exempel på. Kanske har vi för länge sedan passerat en
                    tidsgräns där vi varken kan eller får längta hem. Så fort vi gör
                    det kommer vi att isolera oss i våra försök att förverkliga
                    denna längtan, och främlingen kommer att stå vid porten och
                    vara ett hot - istället för att vara bland oss alla, en främling
                    bland främlingar. Främlingen i den moderna storstaden är var
                    och en av oss som går ut och lever våra liv. Det är
                    förutsättningen för mötena och alla dagars oförutsägbarhet.
                    Där är vi alla hemlösa. Ur innehållet

          Christian Chambert "André Derain målar 'den moderna oron'"

          Katarina Davidsson "Samuel Beckett och Alberto Giacometti"

          Bill Romefors "Elmer Diktonius - 100-årig modernist!"

          Ragnar Thoursie, Lennart Rodhe "Dikter och teckningar"

          Björn Billing "Upplysningens räddning"

          Franz Kafka översatt av Håkan Forsell "Kortnoveller"

          Niclas Östlind och Henrik Orrje "Om sökandet efter det absolutas
          struktur och mötet med Boogie Woogie"


                                      Ur Hjärnstorm nummer 58

                               Elmer Diktonius - 100-årig
                                        modernist!

                                      av Bill Romefors



                    Elmer Diktonius (1896-1961)

                    Den finlandssvenske modernisten och lyriska förnyaren Elmer
                    Diktonius föddes den 20 januari 1896 och döden tog honom den
                    23 september 1961. Diktonius erövrar sitt språk på 1920-talet
                    och han anknyter till den tyska expressionismen - men han är
                    hela tiden sig själv! Torsten Ekbom skriver i en DN-artikel
                    1996-05-31: "Det finns författare som redan efter några rader
                    avger sitt omisskännliga signalement. Man kan gå in var som
                    helst och läsa - dikter noveller, essäer. Omedelbart hör man
                    rösten, tonen. Elmer Diktonius är en sådan författare." Torsten
                    Ekbom framhåller vidare att Edith Södergran och Gunnar
                    Björling under de senaste åren varit "föremål för intensiv
                    uppvaktning av doktorander, romanskrivare, biografer,
                    förläggare, dramatiker, essäister. Diktonius tycks ha hamnat
                    på överblivna kartan". Så illa är det dock inte. Olof Enckell
                    publicerade 1946 monografin Den unge Diktonius1 och 1971
                    förelåg Thomas Henriksons avhandling Romantik och
                    marxism, Estetik och politik hos Otto Ville Kuusinen och
                    Diktonius2. År 1976 utkom i Helsingfors en finskspråkig
                    avhandling i musikvetenskap av Matti Vainio om Diktonius
                    som modernist och kompositör.3 År 1978 trycktes min egen
                    avhandling Expressionisten Diktonius, En studie i hans lyrik
                    1921-1930.4 Vidare har Kjell Espmark i sin forskning i flera
                    sammanhang berört Diktonius och vid sidan av dessa
                    vetenskapliga arbeten finns en mängd artiklar och essäer om
                    Diktonius. Möjligen har Torsten Ekbom rätt att det under de
                    senaste femton åren varit ganska tyst om denna
                    finlandssvenske författare. Dock har teatergruppen Oktober
                    gjort teater av Diktonius, liksom av mötet mellan Diktonius
                    och Edith Södergran. I svensk TV sändes i slutet av december
                    1995 en väldokumenterad film om Diktonius av Jörn Donner
                    och Svenska litteratursällskapet i Finland gav under 1995 ut
                    Diktonius' brev, redigerade av Jörn Donner och Marit
                    Lindqvist. Min avsikt med denna essä är att fästa
                    uppmärksamheten på den dynamiske Diktonius, så som han
                    framträdde på 1920-talet. Här är det fråga om avantgardism!
                    Här handlar det om storm! Hjärnstorm! Skapa nytt! Det gäller
                    att formulera den nya människan och erövra ett expressivt
                    språk!

                    Elmer Diktonius var under 1920-talet en banbrytande gestalt
                    för den nya svenskspråkiga dikten såväl i Finland som i
                    Sverige. Målsättningen för denna studie är att spegla
                    bakgrund och egenart vad gäller Diktonius' expressionism.
                    Den journal över lästa böcker som Diktonius förde 1916-27,
                    dokumenterar att han var förberedd då han 1919 tog del av
                    tyska expressionistiska manifest och efter debuten 1921 kom i
                    kontakt också med tysk expressionistisk lyrik. Diktonius och de
                    tyska expressionisterna har samma läromästare: Baudelaire,
                    Whitman, Nietzsche, Dostojevskij, Strindberg, Wedekind,
                    Mombert och van Gogh. För Diktonius' del är också läsningen
                    av Ekelund och Fröding sannolikt en viktig stimulans till det
                    egna lyriska språket och när han

                    inför översättningsvolymen Ungt hav (1923) läser och
                    engageras av Sandburg, Masters och Pound bör han ha känt
                    igen egna krav på direkthet och koncentration - krav som
                    debutanten Diktonius' estetiske handledare från 1915 fram till
                    början av 1921, den finske vänsterpolitikern Otto Ville
                    Kuusinen, hade ställt på det poetiska språket. Kuusinen blev
                    också en handledare i politisk radikalism! Man bör hålla i
                    minnet att medan Diktonius håller på att bli klar över sin
                    uppgift som diktare inträffar första världskriget. Den ryska
                    oktoberrevolutionen 1917 gör det möjligt för Finland att den 6
                    december förklara sig självständigt. Inbördeskriget
                    januari-maj 1918, mellan den borgerliga regeringen och
                    finska arbetare och socialister, som leder till "de rödas"
                    nederlag, sätter djupa spår hos den blivande författaren.
                    Diktonius utveckling går från revolutionär socialism under
                    1920-talet till försonande humansim från 1930-talet.
                    Utvecklingsgången i Diktonius' lyrik 1921-1930 handlar om
                    ett möte med såväl den hårde som den mjuke Diktonius, ett
                    möte med en dynamisk dikt med stark musikalisk accent.
                    Under denna period utger Diktonius' nio böcker, av vilka fem
                    är diktsamlingar: 
                    Min dikt 1921, som består av såväl aforismer som dikter,
                    Hårda sånger 1922, Taggiga lågor 1924, Stenkol 1927 och
                    Stark men mörk 1930; en ren aforismsamling Bröder och
                    elden 1923; två prosaböcker, Onnela 1925 och Ingenting 1928;
                    en översättningsvolym med ny lyrik, Ungt hav 1923. År 1930
                    är Diktonius' expressionistiska period slut. Därefter lägger
                    författaren i sin diktning alltmer vikt vid innerlighet och
                    enkelhet, både vad gäller form och innehåll. Detta hindrar
                    dock inte att man kan återfinna den dynamiske Diktonius här
                    och var, t.o.m. i den sista diktsamlingen, Novembervår 1951.
                    Under perioden 1920-24 tog den skapande perioden slut inom
                    den tyska expressionismen.

                    Paradoxalt nog är det vid denna tid expressionismen på allvar
                    börjar prägla den finlandssvenska modernismen. Ordet
                    expressionism finns belagt i finskan från 1911. Carl David
                    Moselius publicerade då i Helsingin Sanomat ett par artiklar:
                    Impressionismi ja ekspressionismi (2/4 och 5/4). Tidigare hade
                    man i rikssvensk press kunnat läsa samma artikel (DN 20/3).
                    Denna artikel är av stort dokumentariskt värde eftersom den
                    på nordiskt håll är ett första försök att definiera begreppet
                    expressionism. Det som Moselius anser utmärker
                    expressionismen är att den fordrar förtätad uttrycksfullhet och
                    att den arbetar med subjektiv omformning av stoffet. Moselius
                    syftar på det expressionistiska måleriet och detta måleri kom
                    tidigt att uppmärksammas i Finland. Der Sturm anordnade
                    exempelvis en Blaue Reiter-utställning med tavlor bl.a. av
                    Kandinsky, i Helsingfors under februari-mars 1914. Den nya
                    konstriktningen mötte dessvärre oförståelse och kritik. Denna
                    kritik drabbade först också Edith Södergran - som framträdde
                    1916 med Dikter - och förföljde sedan, med en förvånande
                    envishet, Diktonius' litterära skapande under 1920-talet.

                    Låt oss dröja ett tag vid år 1917. Detta år är av intresse både
                    för den tyska expressionismen och för Diktonius' egen
                    utveckling. Den tyska expressionismen når detta år sin högsta
                    utveckling både som ångestens och extasens språk. Perioden
                    1915-1920 är expressionismens mest expansiva period. I
                    inledningen till antologin Menschheitsdämmerung (Berlin,
                    1920) betonar Kurt Pinthus inriktningen på "Erneuerung des
                    Menschen" och han hävdar att de nya uttrycksformerna skall
                    vara "ganz Eruption, Explosion, Intensität".5 Dessa
                    formuleringar skall senare ge eko hos Diktonius i
                    deklarationen Expressionistiskt i tidskriften Ultra 1922.

                    År 1917 upptar musiken Diktonius' intresse i första hand. Han
                    är sedan 1913 antagen som elev vid Helsingfors Musikinstitut.
                    Läsåret 1916/17 ägnar han sig åt kompositionsstudier och han
                    försöker sig på att skriva en radikal pianosvit. En beryktad
                    konsert i Musikinstitutet den 4/5 1920, med sex sånger av
                    Diktonius, satte stopp för fortsatt komponerande. Diktonius
                    överförde därpå sin djupa musikalitet till språket. Hans
                    grundupplevelse av musik och hans musikaliska skolning
                    berikar hans ordförråd och hjälper honom till den
                    expressionistiska teknik han utvecklar i sin lyrik - och som
                    tydligt markerar hans egenart. I hans dikt finns gott om
                    allitterationer och assonanser och en huvudlinje i hans poetik
                    blir tema, variation och upprepning. Diktonius har ett starkt
                    utvecklat sinne för ordens "inre klang" och han säger själv att
                    han med sitt lyriska språk spelar på "ordtangenter".

                    År 1917 är Diktonius i en intressant utvecklingsfas. Han
                    skriver ännu framförallt på finska. Han har fyra år kvar till
                    debuten med Min dikt (1921). Han har fått en betydelsefull
                    kontakt med Otto Ville Kuusinen, en av arbetarrörelsens
                    förgrundsgestalter. Våren 1917 publicerar Diktonius en
                    finskspråkig artikel Säveltäjän työ (Kompositörens arbete) i
                    Kevättervehdys (Vårhälsning). Den påminner om att han
                    börjar sin expressionism i musiken. Denna ungdomsartikel
                    bildar vidare en viktig etapp på vägen mot den estetik som
                    Diktonius senare skulle formulera i sina expressionistiska
                    programdeklarationer i Ultra 1922 och Finsk Tidskrift 1925.
                    Framförallt betonas relationen konst och liv, mellan vilka en
                    organisk enhet skall råda. Detta är dessutom en väsentlig
                    tankegång i tysk expressionism. Vid sammanställningen
                    Diktonius och tysk expressionism måste man vara medveten
                    om att man egentligen inte kan tala om den tyska
                    expressionismen i bestämd form, eftersom den har många
                    förgreningar. Begreppet expressionism innefattar en
                    konstriktning, som för att åstadkomma största möjliga
                    uttrycksfullhet bl.a. hänsynslöst kan omvandla
                    verklighetsmaterialet. En häftig dynamisk rörlighet och en
                    subjektiv omvandling av verkligheten är uttryck för den högt
                    spända expressionistiska livskänslan - vilken både kan rymma
                    extas och ångest. Expressionisten ville erövra och omforma
                    verkligheten - och skapa den på nytt ur sig själv.

                    "Skaparviljans tid är inne" hävdar Diktonius i Ultra 1922. I
                    Diktonius' utveckling innebär vidare år 1922 en avgörande
                    vändpunkt. Kuusinens direkta inflytande har upphört och den
                    första utlandsvistelsen i Paris och London är avslutad. År 1922
                    kommer han i kontakt med tysk expressionistisk lyrik och han
                    upptäcker på allvar Edith Södergran. Han träffar Hagar
                    Olsson och genom henne blir han presenterad för det litterära
                    Finland. Han är tillsammans med henne den drivande kraften
                    till modernisternas första tidskrift Ultra, vilken utkommer
                    med sju nummer under hösten 1922.6 Slutligen börjar
                    Diktonius under detta år också sitt medarbetarskap i det
                    socialdemokratiska Arbetarbladet, där redaktören Axel
                    Åhlström blir både vän och rådgivare till den av ekonomiska
                    trångmål ständigt bekymrade författaren. Speciellt är
                    Nietzsches Also sprach Zarathustra en betydelsefull impuls för
                    Södergran och Diktonius liksom för många tyska lyriker.
                    Nietzsches förkunnelse kan överhuvud spåras bakom flera av
                    1910-talets ismer. Marinetti och futurismen är exempelvis
                    starkt påverkade av den tyske filosofens vitalistiska
                    tankegångar. Den dionysiska livskänslan blir den dominerande
                    aspekten på Diktonius' expressionism i denna framställning.
                    Förutom Also sprach Zarathustra läser Diktonius Nietzsche ur
                    Werke I-XVI (Leipzig 1896-1911) speciellt under år 1918.

                    Diktonius' journal över lästa böcker ger besked. Den avgörande
                    brottningen med Zarathustra sker dock under den första
                    utrikesresan, till London och Paris, 1920-21. Nietzsches
                    dionysiska evangelium är en sida av Diktonius`expressionism,
                    en annan är "broderskapsförkunnelsen", där han anknyter
                    direkt till tysk expressionism. Sannolikt spelar hans
                    ursprungliga panteistiska livskänsla en viktig roll för hans
                    engagemang för "människans broderskap", liksom läsningen
                    av Dostojevkij, och naturligtvis finns en tydlig anknytning till
                    socialismen och Arbetarbladet. En tredje sida i Diktonius'
                    expressionism är tanken att konsten är ett omedelbart uttryck
                    för livet, en uppfattning som får stöd hos Nietzsche och tysk
                    expressionism. Denna tanke är grundläggande i såväl
                    Diktonius' dynamiska estetik som i den lyriska gestaltningen.
                    Debutboken Min dikt har gott om aforismer, som varierar
                    temat konst och liv och poängterar att det inte finns någon
                    skillnad mellan begreppen: Konst är liv. Följaktligen skall
                    konsten och dikten stå fria gentemot traditionell form.
                    "Formerna skall sprängas" fastslår Diktonius i Ultra. Både
                    Södergran och Diktonius inspirerades alltså av Nietzsches
                    språk i Zarathustra - av visualiseringen, förmågan att tänka i
                    bild. Nietzsches symbolspråk gav Diktonius viktiga impulser,
                    men det nietzscheanska elementet genomgick en djärv
                    expressionistisk transformering. Nietzsches livsbejakande
                    förkunnelse som kan sammanfattas i begreppet Dionysos,
                    möter första gången i Tragedins födelse (1872), men får sin
                    suveräna gestaltning i en mängd poetiska bilder och liknelser i
                    Also sprach Zarathustra. Den förestående dionysiska
                    återuppståndelsen, som skall ersätta det trötta tillstånd i vilket
                    kulturen råkat, skildras av Nietzsche med hjälp av
                    stormsymbolen, vilken sedan går igen i expressionismens lyrik,
                    inte minst hos Diktonius!
                    Katastrof, kaos, undergång är nödvändiga förutsättningar för
                    Dionysos' återkomst. I Tragedins födelse manar Nietzsche till
                    hård strid och detta krav på hårdhet hörsammar Diktonius -
                    och`skiljer honom från tyska expressionister. Namnen på hans
                    diktsamlingar under 1920-talet vittnar också om viljan till
                    hårdhet: Hårda sånger, Taggiga lågot, Stenkol. I november
                    1930 publiceras Stark men mörk, där de rent expressionistiska
                    dikterna är mindre markanta och i stället är en mjukhet och
                    försonande humanism avläsbar. Livsberusning stegrad till
                    extas, där dans, skratt och skrik uttrycker den våldsamma
                    känslan, finns såväl i tysk expressionism som hos Södergran
                    och Diktonius. Den dionysiska livsbejakelsens skrik ingår i
                    Nietzsches strategi mot ångestkänslan och i en dikt i Min dikt
                    utslungar Diktonius detta livsbejakande skrik, samtidigt som
                    Nietzsches lära om "Die ewige Wiederkunft" som den bärande
                    livsprincipen markeras:

                    Evigt lever jag.
                    Om människa eller fixstjärna,
                    solsystem eller en martall
                    på en öde klippa vid havet,
                    är detsamma.
                    Samma kraft genomgår mig,
                    samma lust får mig att blomma, 
                    samma stormar dödar mig, 
                    kläder nya kläder på mitt innersta.
                    För mig finns ingen flugsmuts
                    eller Chimborazzo -
                    allt är i allt.
                    På toppen av ett ögonblick
                    står jag och skriker:
                    det är en fröjd att leva och förvandlas!

                    Man bör dock observera att det hos Diktonius är fråga om ett
                    evigt liv i förvandlingens tecken och således till en del i
                    överensstämmelse med Nietzsches uppfattning. Den
                    nietzscheanska återkomsttanken korsas med upplevelsen av
                    det biologiska kretsloppet i vilket allt liv ingår. Panteistiskt
                    förkunnar Diktonius "allt är i allt." Här finns en parallell till
                    Nitezsches påstående i Tragedins födelse att människan i den
                    dionysiska extasenkänner samhörighet och enhet med hela
                    skapelsen, men Diktonius' enhetstanke är också i linje med den
                    panteistiska livssyn som finns hos Whitman (Diktonius läste
                    Whitman första gången 1918 på tyska i utgåvan Hymnen für
                    die Erde men Leaves of grass först 1921).

                    Man kan konstatera att Diktonius' ursprungliga panteistiska
                    livsuppfattning sammankopplas i de första diktsamlingarna
                    med Nietzsches ateistiska och hårt spända livsbejakelse. Det är
                    dock den mjuka, ljusa och socialt förankrade whitmanska
                    livstron som efterhand får ökat inflytande. Men den ger i
                    själva verket enbart legitimation åt något djupt personligt hos
                    Diktonius. Hans naturdikter ger många exempel på den
                    allivsförälskelse och den identifikation med naturen som från
                    början är hans signum.

                    I dikten Lidandet I i Hårda sånger ger Diktonius i sannolik
                    anslutning till Nietzsche uttryck åt tron på lidandet som
                    förutsättning för skapandet. Lidandet uppfattas naturligtvis
                    inte här som resultat av sociala missförhållanden. Dikten ger
                    dessutom prov på Diktonius' förmåga att ge sin text en
                    musikalisk intonation med allitteration, upprepning, variation
                    och rytmisk effekt:

                    Naglar stinger mitt hjärta
                    (borrar och borrar)
                    rasande lidelse
                    (eld och lidande) -
                    orkanflykt.
                    O skarpa förtvivlan!-
                    beskaste sötman bubblar.
                    Störttårar nervslimsor själsflisor - 
                    stiger ej mänskan fram

                    gudträcken
                    avfallna avfallet
                    piskad av ångest
                    darrande
                    trampande sig själv i klättringen?
                    Med naglar i hjärtat
                    frustande lidelse
                    (eld och lidande)
                    störtar jag skapar jag
                    i ångande rytmer
                    (borrar och borrar)
                    mänskan.

                    Om Nietzsche har gett Diktonius stimulans till dikten, så har
                    expressionisten Diktonius å sin sida omvandlat de
                    nietzscheanska elementen till häftig dynamik och drastisk,
                    lidelsefull översättning av det inre.

                    Zarathustra liknar sin brinnande skaparvilja, som driver
                    honom till människan, vid hammaren som rasar mot den sten
                    i vilken den nya människans bild sover i sitt fängelse och som
                    måste hamras fram så att flisorna yr: "Nun wütet mein
                    Hammer grausam gegen sein Gefängniss. Vom Steine stäuben
                    Stücke: was schiert mich das? Vollenden will ichs".7
                    Hammaren behövs för att skapa nytt och samtidigt slå sönder
                    gammalt, det blir för Nietzsche ett användbart verktyg i
                    kampen mot instängdheten. Diktonius går ännu längre. En
                    aforism i Brödet och elden (1923), skriven i London i augusti
                    1921, bekräftar detta:

                    Hammaren? - bra, Nietzsche i så fall bra -
                    men vad säger man om släggan?
                    Hammaren slår - släggan dräper.

                    I Diktonius' diktsamlingar från 20-talet lägger man märke till
                    ett intensivt jagmedvetande och uttryck för en hänsynslös
                    självhävdelse. Den ständigt återkommande analysen av jaget
                    ingår i hans expressionistiska rustning, men
                    samhörighetskänslan, allivskänslan som efterhand växer sig
                    allt starkare för med sig att författarens "sociala" jag tränger
                    undan "individualjaget". Genom hans panteistiska känsla av
                    alltings sammanhang uppstår ett slags jaglöshet. En analys av
                    den högexpressionistiska programdikten Jaguaren, skriven i
                    december 1920, skall få ge exempel på den typ av jagdikt som
                    hos den tidige Diktonius går i den vitala framrusningens och
                    rörelsens tecken. I namnet jaguar finns också ordet jag med! I
                    dikten Granit från 1927 är det fortfarande en vilja till rörelse
                    som gestaltas, men inom en tragisk ram där den talande
                    känner sig fången i stagnation och smärtsamt konstaterar:
                    "rörelse ville jag vara". Jaguaren uttrycker Diktonius'
                    nietzscheanskt färgade vilja att skapa den nya människan.
                    Påtagliga nietzscheanska drag är rovdjurssymbolen (som bl.a.
                    återfinns i Das Lied der Schwermut i Zarathustra) och
                    skrattet, men i dikten finns åtskilliga bilder och symboler som
                    senare skulle slungas fram hos nietzscheanen Diktonius: solen,
                    dansen, blixten, pilen, jorden. Likaså viljan att söndersarga för
                    att skapa helhet, viljan att bita för att forma liv. Det intressanta
                    är att byggbitar, både formella och innehållsliga, hämtas från
                    Zarathustra men omvandlas till hågot oefterhärmligt
                    diktonianskt. Eftersom Jaguaren I-IV bildar själva
                    utgångspunkten för Diktonius' expressionistiska lyrik skall den
                    citeras i sin helhet:

                    I 

                    Ur gröna blad sticker fram
                    röd nos
                    ögon med
                    trekantiga blickar
                    spräckligt -
                    morrhår vågrörelse
                    klotass -
                    du flyger ju! - mitt hjärtas jaguar! -
                    så flyg och bit och riv och söndersarga!
                    Din-min moral: att slå.
                    Att bita är ett tvång så länge bett ger liv
                    att riva är en helighet så länge ruttet stinker
                    och söndersargas måste livets fulhet
                    tills skönhet-helhet ur dess mull kan gro.

                    Så är vi två, min dikt och jag: en klo
                    en vilja är vi två, ett gap en tand
                    tillsammans är vi: en maskin som slår.

                    I

                    Vi vill döda de känslolösas skri
                    de hjärtlösas medlidande
                    de otrognas religiositet
                    det starkas maktlöshet
                    det godas onda svaghet,
                    vi vill föda med att döda
                    vi vill bereda plats
                    vi vill engång se
                    solfläckar dansa.

                    II

                    Tror man ej
                    att starka tassar känner svedan?
                    Tror man ej att jaguaren har hjärta?
                    Ack den har fader moder henne ungar -
                    ödemarken är stor

                    kall är höstens vind
                    djupt i jaguarens mage bor
                    ensamhet förtvivlan.
                    Jaguaren kan kyssa en blomma.
                    Den har tårar
                    sentimentalitet.

                    III

                    Natt.
                    Vattenfall mumlar långt.
                    Jaguaren sover.
                    En myra slickar dess klo.
                    Vem viskar:
                    morgonen kommer
                    solfläckar dansa?

                    IV

                    Solfläckar dansa!
                    Vigt virvlar allt.
                    Med ett skutt
                    slungar sig jaguaren över
                    granarnas toppar -
                    hör stjärnskrattet i dess rytning! -
                    en blixtvolt i luften -
                    som en pil djup i jordens bröst.

                    Diktonius' personliga kännetecken är den hårda direktheten i
                    uttrycket. En energiladdad vitalism talar ur dikten. Det
                    ryckiga dityrambiska skrivsättet återfinns i Das Lied der
                    Schwermut i Zarathustra. I det centrala partiet av Nietzsches
                    dityramb skildras diktarens längtan som en örn, vilken länge
                    stirrar i sina avgrunder.8 Nietzsche söker i Zarathustra skapa
                    en religion med enbart jordelivet som bas. Jordkänslan är
                    också starkt framhävd i den vitalistiska tyska
                    expressionismen.Tanken att förbli jorden trogen - trots
                    livskänslans kosmiska utflykter - är central också hos
                    Diktonius. I Jaguarsvitens sista del förbinds hans båda poler:
                    det vitala språnget och den trygga jordkänslan.
                    Diktonius betonar att Jaguaren har ett öm hjärta, att den har
                    tårar och sentimentalitet. Det veka och mjuka i hans jag får
                    genom detta en konkret gestaltning. Det som gör Jaguaren till
                    en expressionistisk dikt är den extrema accentueringen i
                    känslointensiteten, i stiliseringen av jaguarbilden, i hyperbolen i
                    det avslutande partiet - då jaguaren slungar sig över
                    grantopparna- och framförallt i själva "känsloekvationen": den
                    sinnliga översättningen av det inre, där jaguaren blir en bild
                    för den våldsamt dynamiska livskänslan.

                    Hos Diktonius finns vid sidan av rovdjursmotivet också
                    barnmotivet och paradoxalt nog kan de båda förenas i det
                    faktum att både rovdjuret och barnet står nära naturen, är
                    nära det instinktiva och ursprungliga. En god uppfattning av
                    Diktonius' livsdyrkan får man om man sammanställer den
                    viljeanspända livsbejakelsen i Jaguaren och den naiva
                    livsanammelsen i dikten Barnet i trädgården, publicerad i
                    Taggiga lågor:

                    Barnet i trädgården
                    är ett underligt ting:
                    ett litet litet djur
                    en liten liten blomma.
                    Det myser som en katt åt nejlikorna
                    och skubbar sitt lilla huvud
                    mot solrosens jättestängel.
                    Tänker kanske: sol är gott -
                    grönt är gräsfärg.
                    Vet kanske: jag växer!

                    En stor ömhet utmärker denna dikt. Här är det den mjuke
                    Diktonius som talar och hans eget jag tränger inte fram, som i
                    Jaguaren, utan hans dikt skildrar ett barn, vilket som helst.
                    Barnet är det växande - som står naturen nära. Barnet har
                    också framtiden i sig och är konkret den nya människan!
                    Anknytningen till Nietzsches tankegångar kan noteras.
                    Ja-sägandet till livet innebär att själva tillblivelsen och
                    växandet blir centrala i den dionysiska förkunnelsen.
                    "Wachsthum mit Einem Wort - das ist das Leben selber",
                    förklarar Nietzsche.9 I Barnet i trädgården finns dessutom
                    Vincent van Goghs favoritblomma, solrosen, med - men utan
                    att placeras i ett våldsamt dynamiskt sammanhang.

                    Hos Diktonius finns inte bara framrusningens hänryckning,
                    utan också en centrifugal dynamik som tar sig uttryck i en
                    önskan om eruption och explosion. Följande rader ur dikten
                    Stormen i Hårda sånger ger ett tydligt exempel, samtidigt som
                    de markerar högexpressionismens allmänna Sturm und
                    Drang-karaktär:

                    Jag vill ha liv som rycker rötter upp,
                    luft som väsnas, rytande vågor
                    översvämmning jordbävning vulkaners eruptioner.

                    Mera rött på himlen, mera trasiga svarta moln!
                    Ännu står några höga träd oböjda mot vinden.
                    Bryt av dem med! - och jag skall sjunga min jubelsång
                    om kraftens heliga skräck.

                    Denna explosiva dynamik finns också i tysk expressionism. En
                    gemensam impulsgivare är Vincent van Gogh, vars
                    rörelsefyllda "färgexplosioner" avsätter spår också i det
                    språkliga uttrycket, då man försöker gestalta det egna
                    eruptiva inre. I Diktonius debutbok Min dikt ägnas en aforism
                    och en dikt åt den holländske målaren. I båda fallen framhävs
                    det eruptiva draget. Eftersom Diktonius' van Gogh-dikt är ett
                    utmärkt exempel på hans dynamiska expressionism citeras
                    den:

                    Stenar talar, köttet skriker,
                    lyktstolpar vrider sig av livshunger,
                    mullen krälar,
                    med ett väldigt brak exploderar solen
                    och slungar sina ljuspartiklar
                    i det jäsande-
                    en ensam sköka på en bänk,
                    aftonhimmel, solrosor:-
                    det är du,
                    det är van Gogh.

                    Landskapet är med Kjell Espmarks ord gestaltat "som ren
                    känsloprojektion utan anspråk på att kännas igen som en
                    topografisk verklighet".10 Dikten är visuell. Abstrakt och
                    konkret blandas på expressionistiskt vis: ordet "livshunger"
                    möter mitt i en poetisk bild. Dikten vittnar om en stark
                    inlevelse i den dynamiska aktiviteten i van Goghs konst - inte
                    minst hjälper verben fram expressiviteten. Gav Zarathustras
                    heroiska budskap Diktonius användbara bilder och symboler,
                    gav van Goghs eruptiva konst impulsen till rörligheten och
                    farten! Bruket av hyperboler är vidare ett fundamentalt drag i
                    expressionistisk stil. Huskulisser som tycks ragla och vagga är
                    vanliga i den expressionistiska konstens storstadsmotiv,
                    exempelvis hos Ludwig Meidner, vars kända tavla Ich und die
                    Stadt ger ett åskådligt prov. I Hårda sånger skriver Diktonius:

                    Ingen känner mig.
                    Jag går på gatorna och vrålar.
                    Hus reser sig
                    perspektiv jagar varandra

                    /---/

                    Den emotionella högspänningen understryks ytterligare hos
                    Diktonius genom att han, med ett närmast futuristiskt uttryck,
                    betonar att han "går på gatorna och vrålar". Detta futuristiska
                    "vrål" finns dessutom med i ett annat sammanhang i Hårda
                    sånger, nämligen i dikt III av diktsviten Stormen. Diktonius
                    förklarar här: "Hå.håh!- storm du: vi är bröder! -" och han
                    tillägger:

                    Rent skall vi göra - du här jag där.
                    Sedan: några varv kring de andra planeterna,
                    vrålande ur hjärtats lust vårt eviga:
                    Hå-håh! - Hå-håh!

                    Den våldsamma dynamiken tar sig uttryck i kosmisk
                    expansion, formulerad på det för Diktonius' typiskt drastiska
                    och nonchalana sättet. Stormbilden är central hos Diktonius,
                    liksom i tysk expressionism. Stormen som bild för revolution
                    och omstörtning är närmast en arketyp! Påpekas bör att den
                    tyska expressionsimens viktigaste tidskrift hette Der Sturm!
                    Stormsymbolen är vidare väsentlig i Zarathustra och liksom i
                    Tragediens födelse är den ett tecken för den dionysiska revolt
                    som måste föregå den nya människans seger. Stormsymbolen
                    är hos Diktonius först biologiskt, senare socialt inriktad. En
                    augustidag 1921 skriver han:

                    En av mina metafysiska önskningar: att vara enstor storms hjärta.
                    (Brödet och elden, 1923, dat. 6/8 -21)

                    I Min dikt finns Diktonius' första stormdikt - den skulle
                    senare ingå som den första dikten i sviten Stormen I-IV i
                    Hårda sånger, med ett par mindre ändringar. Här återges den
                    efter den slutliga versionen i Hårda sånger:

                    Blåsten skuffar
                    med kantiga armbågar
                    omilt till trädgårdsmuren
                    att rappningen flyger kring:
                    vansinnet skrattar ihåligt åt förödelsen.
                    Storm är! - jag skriker med!
                    En röd blomma
                    har brutits av på mitten
                    och stirrar
                    stående på huvudet
                    i en vattenpuss.

                    Diktonius' egenart markeras i dikten av djärv personifikation
                    och fräck vårdslöshet: blåsten har kantiga armbågar,
                    vansinnet skrattar ihåligt, en röd blomma står på huvudet i en
                    vattenpuss.Utropet: "Storm är! - jag skriker med!" visar hur
                    Diktonius identifierar sig med stormen. Dikten innehåller flera
                    nietzscheanska element som transformeras och formuleras på
                    Diktonius'drastiska sätt.Inte bara stormbilden utan flera
                    komponenter i bildspråket har hemortsrätt i Zarathustra.

                    Vansinnet, skrattet och skriket är alla ingredienser i
                    Zarathustras förkunnelse. Diktonius har alltså skrivit många
                    stormdikter och en av de märkligaste är Vild morgon II.
                    Denna dikt är skriven hösten 1924 men publicerad först i
                    Stenkol 1927. Dikten är en expressionistisk känsloprojektion
                    där författaren känner med stormen och är uppe och flyger:

                    Den vilda morgonen
                    bär mig på sina vingar.
                    I farten avskalas mina lagar.
                    Ännu är du ej naken,
                    skriar måsarna;
                    ännu är du ej fri,
                    viner de virvlande flisorna;
                    din själ bär ännu galoscher,
                    hostar stormen.
                    Halvfärdig? - låt gå för det!
                    Helt färdig är blott lugnet - döden.

                    Målsättningen i tysk expressionism var en fullständig
                    nakenhet, men en sådan uppnår inte Diktonius i dikten, utan
                    den personifierade stormen "hostar" med en drastisk
                    formulering "din själ bär ännu galoscher" - en bild som därtill
                    ger ett åskådligt exempel på den högexpressionistiska
                    "materialiseringen av själstillståndet".11 De båda avslutande
                    raderna klargör Diktonius' ståndpunkt: En "helt färdig"
                    nakenhet är lika med död. Att aldrig vara färdig eller
                    avrundad är däremot tecken på liv. Då Diktonius i Min dikt
                    ger följande upplysning: "En fingervisning för mina biografer:
                    Jag är fyrkantig" är han innepå samma linje. Väsentliga inslag
                    i såväl tysk expressionism som finlandssvensk modernism är
                    inriktningen på intuition och irrationalism och den
                    gemensamma utgångspunkten är Nietzsche och i viss mån
                    Bergson. I linje med inriktningen på irrationalism ligger
                    expressionismens dragning till "die Bildkreise der Erde und das
                    organischen Lebens".12 I Brödet och elden (1923) skriver
                    Diktonius: "Jag kan ej tala nog jordiskt, jag ville mina ord hade
                    mull på nosen". Fotbilden är betydelsefull både hos Diktonius
                    och Zarathustra. Dels bejakar Zarathustra livet genom dansen
                    - och fötterna har då en central funktion, dels predikar han
                    vikten av att vara jorden trogen - och människorna måste
                    därför lära sig använda fötterna. I de avslutande raderna av
                    Diktonius' deklaration Expressionistiskt i Ultras sista nummer
                    1922, finns följande drastiska och humoristiska uttryck för den
                    antiintellektuella inriktningen:

                    Ingen kan ge patenterade skildringar av det kommande - det
                    kommer med fötterna först, och dess hjärna är dess gravskrift.
                    Men det är stort att vara dess stortå - och det kan vi.

                    Jordkänslan, som tydligt markeras i Jaguaren, skulle under
                    20-talets lopp bli mer och mer framträdande hos Diktonius och
                    få karaktären av en panteistisk jordförälskelse. Sålunda
                    skriver han prosaboken Onnela 1925, med dess mustiga
                    hemhörighet i en livsbejakande jordisk verklighet. Efter en
                    Parisvistelse, på ett och ett halvt år (hösten1925-våren1927),
                    fylld av ångest och misär, skriver han följande dikt sommaren
                    1927, som påtagligt visar att fotbilden har fördjupats:

                    Så har jag åter fot mot jord
                    och jorden är min vän.
                    Var sten, vart strå jag rör så lätt,
                    så klumpigt lätt, och markens mull min fot gör varm:
                    sol bor i mull,
                    jag bor i mull -
                    allt vad jag älskar bor i mull
                    och är en bit av mull.

                    I diktsviten Fot mot jord talar en panteistisk
                    samhörighetskänsla och en förutsättning för Diktonius' friska
                    och egenartade naturlyrik är viljan att acceptera naturen på
                    dess egna villkoroch hans grundupplevelse av musik ger
                    många naturdikter en unik musikalisk intonation. Ettfint
                    exempel på denna naturnärhet är följande dikt ur Stenkol, där
                    en naiv och omedelbar naturkänsla talar! Den poetiska
                    metoden utmärks av ett viss förmänskligande av naturen och
                    dikten karaktäriseras av en mjukt gungande rytm som sakta
                    tonas ner:

                    Får jag kyssa dig på handen, Lilla enrisbuske,
                    och lägga armen kring dig, stora sten?
                    Får jag kittla dig i skägget, mossetuva du,
                    och bita i din silvernäver, björk?
                    Får jag riktigt vara ljus igen
                    och riktigt mörk igen?
                    Och fråglöst växa
                    svarlöst dö -
                    som gräs som gror?

                    Elden i olika betydelse har en primär funktion i den
                    expressionistiska diktningen. Den är framförallt uttryck för en
                    våldsam själsspänning. I Min dikt framhåller Diktonius i
                    synnerhet konstskapandets eld:

                    Ett må man aldrig glömma när man talar om "konsten heliga
                    eld":

                    att den bränner. Och att den mest bränner dem som den
                    kommer ur.

                    I Nietzsches Zarathustra liksom i den ursprungliga persiska
                    Zarathustraläran finns elden, i olika former, som livgivande
                    och renande makt.Zarathustra framhåller exempelvis:
                    "Verbrennen musst du dich wollen in deiner eignen Flamme:
                    wie wolltest du neu werden, wenn du nicht erst Asche
                    geworden bist!".13 Diktonius skriver i januari 1922 följande
                    visionära dikt i Arbetarbladet (senare publicerad i Hårda
                    sånger), vilken tycks vara i linje med Nietzsches uppfattning
                    att man först måste förbrännas till aska för att bli ny:

                    Jag ser den heliga askan
                    i ansiktet av människor som lidit.
                    Jag ser den i revolutioner
                    som blivit till intet
                    i pyramider som smulats till grus
                    solar som gödit och slocknat.
                    Jag ser den och seende jag känner:
                    så är det, så skall vi gå:
                    brinnande
                    ur helveteskval
                    till ren aska.

                    Elden blir längre fram en viktig revolutionssymbol hos
                    Diktonius och den diktsamling han utger 1924 heter
                    betecknande nog Taggiga lågor. I Stenkol 1927 når den
                    revolutionära linjen bådesin höjdpunkt och vändpunkt. Två
                    längre revolutionsdikter avslutar diktsamlingen: "Den
                    storaflyttningsdagen" och "De och den" (senare kallad
                    "Chimären"). Eldtemat får sitt starkaste uttryck i den sista
                    delen av "Chimären", som är en visionär fantasi om den stora
                    universella omstörtningen. Revolutionen sitter och sjunger på
                    taket av ett brinnande stenhus. Under diktnamnet ges
                    upplysningen "fragment", som troligen anspelar på det
                    brottstycke av den revolutionära omstörtningen som dikten
                    skildrar. Hos Diktonius skildras revolutionen som en chimär
                    och enutgångspunkt är sannolikt fabelväsendena, chimärerna,
                    på Notre-Dame kyrkans takkant i Paris, som gjorde intryck
                    på författaren under hans Parisvistelse 1921. I dikten framstår
                    "chimären" i sin dubbla betydelse av dels fabelväsen, dels
                    drömbild, illusion:

                    (På taket av ett brinnande stenhus
                    sitter revolutionen och sjunger:)
                    Jag är chimären
                    med de jordiska fötterna;
                    Jag är den till mull blivna elden.
                    Tutta på tutta på! -
                    i min andedräkt -
                    i lågorna -
                    omskapas allt.

                    Unga själar unga själar
                    så jag älskar er!
                    Unga själar
                    så jag omfamnar er
                    hårt -
                    passa på:
                    det är klor på mina händer!

                    Brakande tak klingar sött,
                    det döendes rosslingar är vällust.
                    Lågorna susar, säger ni -
                    bah: jag skrattar!

                    Jag, den grymma gripen,
                    skall lära er flyga.
                    Måste jag också lyfta er
                    vid det ömma hjärtat
                    skall jag lära er flyga.
                    Det duggar blod från vår flykt -
                    men vi flyger.

                    Fråga mig ej om riktningen, målet.
                    Jag är ingen riktning -
                    jag är en sprakande fackla.
                    Gör det ont i ögonen, vasa?
                    O - du är mitt barn:
                    de bländade är de djärvaste!

                    Jag sjunger vansinniga visor.
                    En vansinnig världs klokhet
                    sjunger alltid vansinniga visor.
                    Tutta på tutta på! -
                    förstör, kullkasta, vräk undan!
                    kanske bottnen gömmer en ny jord.

                    Som framgår har denna vilda sång flera nietzscheanska
                    kännetecken: de jordiska fötterna, tron på ungdomen,
                    rovdjurets klotass, det dionysiska skrattet, viljan att flyga,
                    avsaknaden av ett verkligt mål, den hejdlösa framtidstron och
                    givetvis törsten efter eld. I chimärens omstörtningsförkunnelse
                    framhålls likaså i Zarathustras anda att det milda måste bli
                    hårt - det ömma hjärtat måste lära sig revoltens lag. Den
                    apokalyptiska visionen låter vansinniga visor uppmana: "Tutta
                    på tutta på - / förstör, kullkasta, vräk undan!" Dessa rader
                    återspeglar Zarathustras ord att övermänniskan "ist der
                    Wahnsinn, mit dem ihr geimpft werden müsstet" 14 och det
                    önskemål om omstörtning som Nietzsche också låter "der
                    Wahnsinn" predika: "Alles vergeht, darum ist Alles werth zu
                    vergehn!".19 I Diktonius hymn till omstörtningen får
                    Nietzsches biologiskt inriktade revolt ett socialistiskt syfte. Men
                    varken Diktonius eller Nietzsche ställer upp några ideal ur det
                    förgångna i detta fall.

                    Båda vill skapa den nya människan och båda ställer sin sak på
                    framtiden. Båda avvisar hänsynslöst det metafysiska
                    perspektivet och båda anser att det jordiska är den fasta
                    punkten i tillvaron. Det som efterhand skulle skilja Diktonius
                    från Nietzsches radikalism var upplevelsen av social orättvisa.
                    I ordet chimär ligger en misstro mot revolutionen som konkret
                    realitet.Diktonius tycks anse att revolutionen är en illusion;
                    möjligtvis är den en utopi att sträva mot.Redan i Hårda sånger
                    finns en dikt som uttrycker en vision av universell
                    omstörtning. Det är den fjärde dikten i sviten "Rast" - en dikt
                    som Kuusinen ansåg "futuristisk":

                    På taket 
                    av min revolutionära balkong i Paris
                    slickar jag solstrålar
                    omsvänger dem i mitt inre
                    till jaguardikter
                    slänger över räcket

                    De föll! - på sina klorika tassar!
                    Poliser kokotter handkärror
                    massa
                    en massa 
                    som väller fram
                    vrider sig
                    bett skrik lidelser
                    ramlande krossande bristande
                    (lyktstolpar träd staket)
                    väggarna bågnar -
                    det är ej lusar och löss
                    det är mina jaguarer
                    som jagar människorna mot Bastiljen -
                    alla Bastiljer!
                    Stjärnorna ler:
                    på taket av min revolutionära balkong
                    jamar en brunstig katt.

                    I dikten klargör expressionisten Diktonius nästan
                    programmatiskt hur han "omsvänger" yttre intryck i sitt inre
                    och sedan "slänger" ut dem. Användandet av hyperboler är
                    dessutom också ett expressionistiskt drag. Slutraderna blir en
                    humoristisk coda, som på samma gång ger en ironisk effekt åt
                    dikten. Det framgår att författaren kan se sina "jaguarer" med
                    självironi. Förmågan att betrakta sitt motiv på humoristisk
                    distans skiljer honom från den tyska expressionismens
                    visionära diktning.

                    Att låta den extatiska livskänslan expandera ut i
                    rymdvandring bland stjärnor och planeter är en tidstypisk
                    företeelse som förekommer i tysk expressionism och
                    finlandssvensk modernism. De gemensamma impulsgivarna
                    är Whitman, Nietzsche och Mombert. I Song of myself nr 33
                    möter vi den kosmiske Whitman och Nietzsche talar i
                    Tragedins födelse om den rusiga och jublande livskänslan, där
                    individualiteten blir upphävd, och under vilken människan
                    känner sig som en gud. Förexpressionisten Alfred Mombert
                    utsträcker dansen till rymden.15 Också hos

                    Pär Lagerkvist och Edith Södergran finns dylika kosmiska
                    utfärder! Inom bildkonsten återfinns motivet hos Marc
                    Chagall. Mest känd är kanske "Le musicien" från 1912/13 som
                    föreställer en fiolspelare i hänryckning dansande över
                    hustaken. Der Sturm presenterade Chagall 1914. Omslaget till
                    julinumret (nr 4) av Der Sturm 1918utgöres av en
                    Chagallteckning med kosmisk vandring. I Diktonius'
                    debutsamling finns en dikt som lyfter fram den expansiva
                    livsberusningen till kosmisk extas:

                    Sova?
                    Hur kan jag sovanär min själ dansar?
                    Nu lever jag
                    nu svingar jag mig
                    från den ena planeten till den andra
                    genom tonande vågor
                    genom glödande urmassa.
                    En mänska, ett stoft, ett intet,
                    en skapare, en gud - se mitt finger! -
                    mitt gyllne finger
                    ur vilket fruktbarhet rinner:
                    skälvande rykande rött
                    blod.
                    Nu har jag allt,
                    nu kan jag giva allt.

                    Denna lust till kosmisk expansion finns på flera ställen i
                    Diktonius' första diktsamlingar.I "Ur Den nye Prometheus" i
                    Taggiga lågor låter författaren gudatrotsaren Prometheus
                    kastasitt livsraseri över planeterna; i "Fartcykeln" i Stenkol,
                    som hyllar farten, själva rörelsen, i en desperat protest mot en
                    hotande ångestfull förlamningskänsla, blir författaren
                    "sönderskavd knekt/på himlens ystra hingst". Diktonius
                    markerar sin signatur i en fysiskt påtaglig bild.

                    "Striden för broderskapet i konsten har börjat, striden för
                    mänskligheten, konstnärenblir människa. Expressionismen är
                    grannlåtskonstnärens förvandling till människa". Detta skriver
                    Diktonius i sin programförklaring Expressionistiskt i Ultra nr
                    7, 1922. Denna aforistiskt hållna upptakt följs tre år senare,
                    1925, i Finsk Tidskrift av essän Expressionismen, som ger en
                    grundlig analys både av orsakerna till expressionismens födelse
                    och av expressionismensväsen. Diktonius har haft stöd av
                    Kasimir Edschmids uppsats Über den dichterischen
                    Expressionismus (1917) och i sin essä ansluter Diktonius till
                    den tyska expressionismens inriktning på "der wesentliche
                    Mensch", vilken i sin nakenhet är fri att skapa den nödvändiga
                    förnyelse, som leder till det universella broderskapet. Diktonius
                    fastslår: "Den självskapandemänskan är naken", och till
                    skillnad mot Edschmid lägger han vikt vid ordet
                    "självskapande".

                    Hos Diktonius finns ingen tro på en gud som kan ingripa och
                    styra, utan människan är hänvisad till sig själv. Edschmid gör
                    däremot gällande: "Das steht bei Gott, der uns anrührte, dass
                    wir schufen. Wir haben kein Urteil, nur Glauben".16 Som
                    tidigare framkommit stimuleras Diktonius latenta
                    broderskapskänsla av intresset för Whitman och Dostojevskij
                    och läsningenunder 1922 av Pinthus antologi
                    Menschheitsdämmerung - och i synnerhet förordet -
                    hjälperfram den panteistiska och broderskapsinriktade
                    sidan.17 Diktonius medarbetarskap i det socialdemokratiska
                    Arbetsbladet under 20-talet bidrarnaturligtvis till hans
                    framväxande intresse för broderskap. Det finns tidigt hos
                    Diktonius enstark tro på arbetarklassen och kroppsarbetets
                    förmåga att härda människan till en utveckling mot allmänt
                    broderskap. I hans diktsamlingar förekommer flera
                    arbetardikter. I dessa har det expressionistiska skrivsättet
                    övergetts till förmån för en sakligt beskrivande dikttyp.

                    Det gäller exempelvis dikter som Tegelbärarna i Stenkol, Den
                    nye Atlas och Trälens rygg i Stark men mörk. Diktonius'
                    porträttdikt Dostojevskij i Taggiga lågor ger en god uppfattning
                    av denna sakliga och hårt komprimerade stil och dikten ger
                    oss också upplysning om vad den finlandssvenske diktaren
                    beundrade hos den ryske författaren: 

                    En stad.
                    En gränd.
                    En tiggare.

                    En sköka.
                    Mörkt.
                    Vått. 

                    Denna skorviga mun!
                    Detta stripiga hår!
                    Denna brännvinslallande stämma!
                    Elände!
                    Oh-!

                    Då kommer du, tyst.
                    Du kysser den munnen.
                    Du lägger din hand på det håret.
                    Du går.
                    Tyst.

                    Stämman stummas.
                    Grinet dör.
                    Men jag skriker:
                    vadan allt detta? -i morgon är allt lika!

                    Men allt är icke lika.
                    Det lever minnet av dig,
                    din kristusblick
                    din kristustystnad,hos oss alla som du smekt
                    hos oss alla som du kysst
                    lille bror.

                    Diktonius' Dostojevskijdikt har en delvis teatermässig
                    iscensättning, med människan i centrum. Det första stycket
                    anger scenen, som ligger i mörker. Det andra är en subjektiv
                    kommentar, ett känsloladdat utbrott. I det tredje kan man
                    associera till en iscensättning av Max Reinhardt, där en
                    ljusstråle riktas mot en gestalt som framträder, handlar och
                    försvinner. I fjärde stycket möter åter en subjektiv kommentar
                    av diktens "jag". Det femte är en fortsatt kommentar och det
                    egentliga porträttet, vilket avslutas med "lille bror". I dikten
                    förekommer således en växting mellan dramatiska inslag och
                    lyrisk kommentar.

                    Den person som framträder i tredje strofen verkar ha mest
                    gemensamt med furst Mysjkin i Dostojevskijs Idioten, vilken
                    framträder som en "kristusgestalt". Barmhärtighetsverket, den
                    goda handlingen, lever vidare - en förändring sker, allt är inte
                    lika. I dikten liknas alltså Dostojevkij vid en av sina
                    romanfigurer, författaren blir identisk med sitt verk. Ur
                    dikten talar en tydlig broderskapskänsla!

                    Vi vet att Kristus för Diktonius närmast var en "god människa"
                    och ingen frälsare. Därför är en kristen tolkning av dikten
                    knappast adekvat, utan den bör uppfattas allmänt etiskt.
                    Dikten "Tyst kamrat" i Mull och Moln (1934) visar att linjen
                    fortsätter. I denna dikt hävdar Diktonius att den gemensakp
                    som bör råda mellan Kristus och människorna är det
                    mänskliga broderskapets.Diktonius' Dostojevskijdikt är oerhört
                    komprimerad. Den språkliga ekonomin visar en parallell till
                    August Stramms lyriska språk, med dess hårt åtstramade stil.
                    För både Stramm och Diktonius, liksom för den tidige Ezra
                    Pound, gäller att allt utanverk skulle bort: enbart det
                    nakna,väsentliga uttrycket skall bära fram diktens innehåll.
                    Huvudvikten ligger på det enskilda ordet.

                    Liksom hos det tyska avantgardet finns i Diktonius' lyrik ett
                    spänningsfält kompression - expansion. Läsningen av
                    Stramms lyrik stärkte troligen inriktningen på en
                    koncentrerad diktform.August Stramm odlade en lyrisk
                    telegramstil och han intog en ledande ställning i kretsen kring
                    Der Sturm.18 Till saken hör att Diktonius förmodligen också
                    hade möjlighet att läsa Der Sturm. Expressionismen lade
                    tonvikt på diktens uttrycksfullhet och inget hindrade att
                    verkligheten förvreds eller deformerades. Huvudsaken var att
                    finna ett passande uttryck för den inre upplevelsen. Hos
                    Diktonius finns i Min dikt och Hårda sånger många
                    expressionistiska "känsloekvationer" - där känslan översätts i
                    en hänsynslös verklighetsomvandling - men i "Taggiga lågor"
                    märks en glidning över till en alltmer saklig lyrik. Två i högsta
                    grad expressionistiska dikter av Elmer Diktonius skall få
                    illustrera ovanstående resonemang. I Hårda sånger möter
                    följande expressionistiska gestaltning av det inre, formulerad
                    med den drastiska fränhet i bildspråket som är Diktonius'
                    signalement:

                    Den natten den natten:
                    himlen som ett djupt svart hål
                    ingen stjärna
                    och jag
                    slagen
                    krypande på min själs blödande framtassar
                    till mitt mörka bo.

                    Den natten hade jag förlorat allt.
                    Den natten fann jag mig själv.

                    Då Diktonius uttrycker det inre med bilden "krypande på min
                    själs blödande framtassar" konkretiseras med stark effekt på
                    samma gång en fränt brutal och desperat vädjande attityd.
                    Expressionistisk stilisering möter i uttrycket "mitt mörka bo"
                    och reduktion och nakenhet artikuleras i de två avslutande
                    raderna. En dikt från våren 1924 är "I natt jag går"
                    (publicerad i Ringar i stubben, 1954):

                    I natt jag går
                    och efter mig tassar någon.

                    Denna himmel;
                    söt saftig, nästan kvidande -
                    kött, nyslaktat kött
                    svart av det levrade blodet,
                    de med mörkret kämpande stjärnorna
                    som ryckande nerver.

                    Och jorden även levande:
                    gyttjan krälar längs trottoaren
                    som en slemmig orm,
                    gatstenarna fjäll,
                    hala, sliskiga

                    Ett ångesttillstånd gestaltas med en van Goghs dynamik, som
                    hänsynslöst låter det inre tillståndet omforma den yttre
                    verklighetsbilden. Landskapet vitaliseras och både himmel,
                    stjärnor och jord blir levande och fysiskt påtagliga. Bilden av
                    himlen som "kött, nyslaktat kött/svart av det levrade blodet" är
                    mycket expressionistisk och det gäller också bilden av
                    stjärnorna som "ryckande nerver". Uttrycket "gyttjan krälar"
                    ger exempel på en van Goghs rörelse och dynamik.
                    Landskapet är således inte realistiskt beskrivet utan är en
                    uttrycksfull känsloekvation.

                    Avslutningsvis skall en berömd dikt i Stark men mörk citeras.
                    Den ger en exakt beskrivning av en motvindsmås och kan
                    tolkas som ett porträtt av Diktonius själv. Den ingår i sviten
                    Åländsk symfoni IV, ursprungligen publicerad i Arbetarbladet
                    3/8 1928.

                    Motvindsmås flaxar,
                    skriar halvkvävd,
                    tar till gliden.
                    står still.
                    Där griper axelbred vindpust
                    med bärsärksnävar dess axlar,
                    den sjunker,
                    darrar, 
                    vingen bräcks nästan av -
                    en saltomortal:
                    den är räddad!

                    Liksom Jaguaren i Min dikt är en bestifiering av det inre, där
                    rovdjuret symboliserar revoltviljan, är bilden av
                    motvindsmåsen från 1928 en adekvat översättning av känslan
                    hos den Diktonius som efter ett stormigt 20-tal äntligen nått
                    lugn och balans. Elmer Diktonius är i sitt författarskap
                    egentligen alltför mångsidig för att epitetet expressionistisk
                    diktare skall vara helt rättvist. Lika litet kan man kalla honom
                    arbetardiktare, fastän han skrivit arbetardikter och som
                    kritiker i Arbetarbladet gett arbetardiktningen sitt stöd. Hans
                    sociala diktning kom att gälla människan överhuvud, där
                    drömmen om ett universellt broder skap bildade
                    utgångspunkten. Till saken hör att Diktonius inte är
                    intellektuellt analyserande, utan han vill i sin diktning
                    uttrycka en omedelbar känsla. Ett expressionistiskt skrivsätt
                    passade således under en tid hans temperament. Elmer
                    Diktonius' diktkonst, speciellt hans 20-talsdiktning, känns
                    alltjämt oerhört frisk och omedelbar. Där finns ett ja-sägande
                    till livet, en vitalitet och musikalitet som inte upphör att
                    imponera på läsaren. Torsten Ekbom betonar i sin DN-artikel
                    1996-05-31 att Diktonius är "oefterhärmlig och unik med sin
                    laddade stil". Och i år firar vi Elmer Diktonius' 100-årsminne
                    och det handlar om en i högsta grad levande
författare!
