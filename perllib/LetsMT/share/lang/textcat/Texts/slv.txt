    Vecer


   


   Odgovor čaka v Berlinu

     

     Da Nemčija poslej ne bo več dajala dovoljenj za delo slovenskim delavcem,
     ki tam delajo s slovenskimi podjetji, je pravzaprav že stara novica.
     Nekaj slovenskih, v glavnem gradbenih podjetij v Nemčiji ne bo več
     moglo graditi novih objektov in delavci bodo morali, potem ko bodo
     končali gradnjo sedanjih zgradb, domov.
     Ta odločitev nemške vlade seveda ni uperjena posebej proti Sloveniji,
     kajti število slovenskih delavcev v Nemčiji je v primerjavi z drugimi
     zanemarljivo, seveda pa sodi med ukrepe, s katerimi naj bi v državah
     Evropske unije ustavili zaposlovanje delavcev iz držav, ki niso v
     uniji.
     Unija je glede brezposelnosti v velikanskih škripcih, skoraj nič
     manjših kot Slovenija, in vlade so seveda dolžne na vse načine poskrbeti
     za zmanjšanje brezposelnosti - ta akcija je postala v bistvu ena
     osrednjih točk politike celotne Evropske unije in od tod tudi ta
     nemški ukrep. Avstrija je denimo podobnega sprejela že pred več kot
     letom dni.
     Nemčija je morala ukrepati tudi zaradi jeze in pritiska drugih članic
     unije, kajti tam je delalo zelo veliko Poljakov, Francozi denimo
     pa so v Nemčiji le težko dobili delo. Čeprav sodi med osnovna načela
     Evropske unije tudi tisto o prostem pretoku ljudi, pa je to še daleč
     od uresničitve. Tudi državljani unije potrebujejo dovoljenja za delo
     v posameznih državah in čeprav ga dobijo lažje kot drugi, administracije
     gibanje ljudi uspešno zavirajo.
     Nemčija je imela dvostranske sporazume o zaposlovanju z vrsto držav
     zunaj unije, seveda tudi s Slovenijo, a jih je 14. julija letos vse
     prekinila oziroma od 21. julija naprej ni odobrila nobenega dodatnega
     dovoljenja več.
     Zdaj dela v Nemčiji v slovenskih podjetjih še okrog 1100 delavcev,
     če bi prišteli še posredno zaposlene, jih je približno 2000, kar
     je za Nemčijo zanemarljiva številka, za Slovenijo pa seveda ne.
     Slovenska vlada je problem obravnavala že dvakrat, Drnovšek je o
     tem pisal kanclerju Kohlu, minister Rop pa svojemu nemškemu kolegu.
     25. in 26. septembra naj bi se zaradi te tematike srečali v Berlinu,
     vendar so Nemci sestanek za kratek čas preložili.
     Glede na to, da so se Nemci pripravljeni pogovarjati o tem vprašanju,
     obstajajo vsaj delne možnosti, da bi lahko našli kakšno obliko ali
     vrzel v ukrepu, in bi slovenski delavci še imeli nekaj možnosti za
     delo v Nemčiji.
     Morda pa nam bodo vrgli pod nos naše predpise o zaposlovanju tujcev,
     ti niso ravno blagi.

     Nikola Šoštarič 




   
    Vecer


   Državni zbor je včeraj nadaljeval pogovor o predlogu letošnjega proračuna

   


   Poračun ali obračun politične realnosti?

     

     NAD PREDLOGOM NI BILA NAVDUŠENA NOBENA STRANKA, OPOZICIJSKI SKD,
     SDS IN ZLSD PA GA NE BODO PODPRLI
     Pod vtisom nove uredbe o začasnem financiranju v letošnjem proračunskem
     letu, ki bi omogočila porabo 709,4 milijarde tolarjev, le da bi lahko
     država poravnavala račune tudi v januarju prihodnje leto, in dejstva,
     da so do 25. septembra iz erarja že porabili 506 milijard tolarjev,
     če bi parlament potrdil predlagani proračun, pa bi lahko še 231,5
     milijarde tolarjev, se je včeraj v parlamentu nadaljeval proračunski
     pogovor. Zares navdušeni niso bili nad vladnim predlogom niti v strankah,
     ki so v vladi. SKD, SDS in ZLSD pa so napovedali, da takega proračuna
     ne bodo podprli.
     Lojze Peterle je v imenu krščanskih demokratov zatrdil, da bi lahko
     podprli le urejeno, usklajeno, celovito politiko z reformami, v kateri
     bi bil proračun ključni politični dokument, ne pa nekaj ločenega,
     kar naj bi sprejeli oktobra nekega leta. "Slišali smo, da gre za
     nemoč koalicije," je dejal Peterle, "sam pa trdim narobe. Moč te
     koalicije je ravno v tem, da si je lahko privoščila tako dolgo zamudo,
     ki ji je očitno v interesu, in je nas poslance žejne pripeljala čez
     vodo ter se ponorčevala iz te hiše, ki bi morala imeti pri sprejemanju
     proračuna bistveno vlogo. Tej koaliciji tako stanje ustreza. Tistim,
     ki so vladali že prej, ker vedo, kaj se lahko iz tega potegne, tistim,
     ki so bili še zraven, SLS torej, pa to omogoča tudi razlage, zakaj
     nekatere obljube še niso izpolnjene. Težko je vladati brez koncepta
     in brez močne strokovne ekipe."
     Združena lista ob vsem razumevanju potreb mlade države ne more pristati
     na tako veliko povečanje proračunskih odhodkov, je trdil Feri Horvat.
     Proračun je slab kompromis med koalicijskimi partnerji, vendar ne
     med vsemi tremi, temveč med LDS in SLS, zato je tak proračun cena,
     ki jo LDS plačuje SLS za koalicijo. "SLS je treba pohvaliti, ker
     se je v prerazdelitvi bolje odrezala. Slabo pri tem pa je, da to
     plačajo davkoplačevalci," je dejal Horvat.
     V imenu SDS je Bogomir Špiletič zatrdil, da se pridružujejo mnenju
     gospodarske zbornice, da predlagani proračun ni primeren za nadaljnjo
     obravnavo, utemeljeno bi bilo kvečjemu, če bi združili razpravo o
     letošnjem in prihodnjem proračunu. 
     Janez Kopač pa je strnil podporo LDS proračunu v pojasnjevanje, da
     tak proračun ni poračun, temveč obračun slovenske politične realnosti:
     pridobljenih pravic in nezmožnosti preštevilnih igralcev slovenske
     politične scene, da bi naredili korak k reformam. Hkrati je obračun
     račun za proporcionalni volilni sistem, ki za zadostno večino zahteva
     veliko dragih kompromisov. Pa račun za parlamentarni poslovnik, "ki
     vsakemu zadosti destruktivnemu poslancu dovoljuje, da s proceduralnimi
     zapleti vleče v zanos polovico države". Je račun za volilni sistem,
     je dodajal Kopač, in navsezadnje za socialistično miselnost, ki še
     zmeraj prežema večino političnih strank. Z njim so v LDS silno nezadovoljni,
     saj je fiksnih obveznosti preveč. "Ker nimamo naftnih polj, rudnikov
     zlata ali bogatih donatorjev, temveč le sami sebe, lahko razvojni
     del proračuna povečamo le s krčenjem pravic," je dejal Kopač in zatrdil,
     da je 31 varčevalnih ukrepov edina alternativa za nov razvojni zagon
     Slovenije, prihodnji meseci pa bodo čas odločitve. 
     Ivan Kebrič je za Desus trdil, da z zamudo niso zadovoljni, vendar
     bi nadaljevanje proračunskega postopka podprli, Vili Trofenik pa
     je za SLS dodal, da je kljub pomanjkljivostim vredno nadaljevati
     sprejemanje proračuna.
     Poslanci so v razpravah, ne glede na pripadnost koalicijskim ali
     opozicijskim strankam, predlaganemu proračunu očitali, da je nepregleden,
     zlasti njegov šolski del. Od poslancev SLS je bilo slišati, da je
     premalo denarja za narodnosti in za regionalne in lokalne ceste,
     mnoge pa je zanimalo zlasti, kaj bo naredila vlada, če je kdo med
     začasnim financiranjem denar že porabil, v predlogu proračuna pa
     je za isti namen ničla. Kako bo vlada to uredila z dopolnili in koliko
     se je že nabralo računov, ki jih država ni poravnala?
     Razpravo bodo danes nadaljevali.

     Jelka Zupanič  




   
    Vecer


   Republiška volilna komisija določila rokovnike in prva navodila za izvedbo
   volitev

   


   Lavrinc bo postal pravi poslanec!

     

     ROKOVNIKE IN NAVODILA ZA VOLITVE PREDSEDNIKA DRŽAVE IN DRŽAVNIH SVETNIKOV
     JE VČERAJ DOLOČILA REPUBLIŠKA VOLILNA KOMISIJA IN PARLAMENTU SPOROČILA,
     KDO IZMED ČLANOV LDS JE BIL LANI PO VOLILNEM IZIDU NAJBLIŽJE ZORANU
     THALERJU
     Za poslanca državnega zbora, ki bo zamenjal Zorana Thalerja (LDS),
     je včeraj republiška volilna komisija državnemu zboru predlagala
     Maksimiljana Lavrinca (LDS). Lavrinc je bil doslej nadomestni poslanec
     namesto Thalerja, ko pa je parlament Thalerja razrešil kot ministra,
     je nadomestni poslanec izgubil mandat. Ker se je Thaler odpovedal
     tudi poslanskemu mandatu, bo Lavrinc, ko ga bo potrdil še državni
     zbor, spet postal poslanec, toda zdaj ne bo le nadomestni, ki bi
     mu pretilo, da ob zamenjavi ali odstopu ministra mandat izgubi. 
     Sicer pa je republiška volilna komisija večino včerajšnje seje posvetila
     določanju rokovnikov in navodil za izvedbo (tehnični del) volitev
     predsednika države, te bodo 23. novembra, in volitev državnih svetnikov,
     ki pa bodo za državljane nekoliko manj zanimive, saj svetnikov ne
     volimo - izvolili jih bodo, denimo kot zastopnike lokalnih interesov,
     predstavniki naših predstavnikov v lokalnih svetih. Sistem je vsaj
     po tej dolgi verigi podoben tistemu, ki je pred desetletji že veljal
     v delegatskem sistemu.
     Za predsedniške volitve vsi, ki nameravajo kandidirati, v teh dneh
     še izpolnjujejo zahteve, ki jih za kandidaturo postavlja zakon: zbirajo
     podpise državljanov (3000 ali 5000) ali poslancev (3 ali 10). Zahteve
     so različne, če je kandidat strankarski ali nestrankarski. Za strankarske
     veljajo milejše v oklepajih. Kandidature morajo kandidati (njihovi
     zastopniki) pri republiški volilni komisiji vložiti najkasneje 25
     dni pred dnevom volitev (29. oktobra do 24. ure). Komisija bo potem
     preverila, ali so bile kandidature vložene pravilno (preizkus zakonitosti),
     in določila seznam predsedniških kandidatov, kar mora storiti najkasneje
     15 dni pred volitvami (8. novembra). Po tradiciji bo spisek objavljen
     v vseh dnevnikih. Letos bodo lahko zdomci ob glasovanju po pošti
     prvič glasovali tudi na diplomatskih predstavništvih države v tujini.
     Pri volitvah poslancev te možnosti ni bilo tudi zaradi zapletenosti
     volilnega sistema in nejasnosti, kako šteti glasove (h kateri enoti
     in okraju). Predsedniške volitve so preprostejše, saj je vsa država
     ena volilna enota in tehničnih zadreg pri izvedbi volitev po veleposlaništvih
     zato ni. Na veleposlaništvih (ali po pošti) bodo zdomci načeloma
     lahko glasovali le, če bodo to napovedali najkasneje 30 dni pred
     volitvami in če država, kjer je veleposlaništvo, temu ne bo nasprotovala.
     Ob volitvah predsednika države ne sme biti vojaških vaj, je republiška
     volilna komisija včeraj obvestila vojaške oblasti.

     Peter Jančič 




   
    Vecer


   S seje ekonomsko-socialnega sveta

   


   Kako okresati javno porabo?

     

     EKONOMSKO-SOCIALNI SVET BO POVABIL NA POGOVOR PREDSEDNIKA VLADE IN
     PREDSEDNIKA DRŽAVNEGA ZBORA. OSEMDESET TISOČ DRUŽINSKIH ČLANOV NA
     ROBU PREŽIVETJA
     Ker vlada še naprej vztraja, da naj bi nekatere zakone z delovnopravnega
     področja sprejeli po hitrem postopku, ekonomsko-socialni svet pa
     temu nasprotuje, so na včerajšnji seji tega tripartitnega organa
     sklenili, da bodo na pogovor povabili premiera Janeza Drnovška, predsednika
     državnega zbora Janeza Podobnika in nekatere ministre. Pogovorili
     naj bi se tudi o vključevanju Slovenije v Evropsko unijo in o vlogi
     socialnih partnerjev pri sprejemanju zakonov.
     Čeprav je prevladovalo mnenje, da nima smisla ob koncu leta obravnavati
     proračunskega memoranduma za to leto, je Andrej Engelman, državni
     sekretar v ministrstvu za finance, le predstavil nekatere postavke
     iz predvidenega proračuna; dejal je, da so se že lani prispevki za
     javne izdatke zmanjšali, ker niso bili plačani davki zaradi nizkih
     plač, in da se bodo tudi v prihodnjem letu. Ker bo zakon na dodano
     vrednost predvidoma sprejet šele prihodnje leto, naj bi plačilo davka
     na izplačane plače (30 milijard tolarjev) ukinili šele v letu 1999.
     Ker se bodo carine po evropskem zgledu tudi v prihodnje zniževale,
     bo treba prihodke za proračun pridobiti drugje (tudi s podražitvijo
     goriva). Problem proračuna (tudi za prihodnje leto) naj ne bi bila
     njegova višina, temveč prevelika javna (osebna) poraba, ki jo bo
     treba okresati.
     Miha Grah, predsednik obrtne zbornice, je dejal, da bi morali iz
     proračuna nameniti za izobraževanje mladih delavcev najmanj 20 milijonov
     tolarjev. Zavzel se je tudi, da bi moralo ministrstvo za ekonomske
     zadeve in razvoj svoj denar učinkoviteje nameniti za razvojne programe
     v gospodarstvu, ne pa za "mašenje finančnih lukenj" v podjetjih,
     ki so tako rekoč že propadla. 
     Dušan Rebolj, predsednik sindikata Pergam, in Boris Mazalin, predsednik
     sindikalne konfederacije 90, sta se zavzela, da bi vlada in parlament
     bolj upoštevala stališča ekonomsko-socialnega sveta. Brane Mišič
     iz svobodnih sindikatov je omenil plače, ki menda nenehno rasejo.
     Po njegovem mnenju bi jih morali analizirati, ugotoviti, kje rastejo
     in zakaj, in ne samo govoriti kar povprek. Povabljena predstavnica
     upokojencev je opozorila na nameravano zmanjšanje socialnih pravic,
     ko je na pragu preživetja kar 80 tisoč družinskih članov, prihodnje
     leto pa se lahko zgodi, da se bo zato še bolj okrepil pritisk na
     državo.
     Socialni partnerji so podprli ratifikacijo evropske konvencije o
     varstvu zahtevkov delavcev v primeru nesolventnosti delodajalcev
     ter konvencijo o zaposlitvi in pogojih dela. 

     Ivo Ivačič 




   
    Vecer


   Kaj pomeni vest o podaljšanju začasnega vedejevstva Zvezdana Žlebnika

   


   "Kaj se dogaja?"

     

     STANKO NERAD, PREDSEDNIK SINDIKATA PERGAM V PALOMI: "NAVZLIC NAŠIM
     ZAHTEVAM NIHČE NOČE NIČESAR POJASNITI!"
     Kakor je zadnje čase že navada državnih institucij, so tudi v Palomi,
     vključno z vršilcem dolžnosti generalnega direktorja magistrom Zvezdanom
     Žlebnikom, šele iz sredstev obveščanja izvedeli, da so Žlebniku podaljšali
     mandat do 31. oktobra letos, v tem času pa naj bi poiskali novega
     direktorja.
     Ob tem nas je seveda zanimalo vprašanje, ali pomeni za lastnika Palome,
     Slovensko razvojno družbo, iskanje novega direktorja popolno nezaupnico
     Žlebniku ali pa ima ta še kakšno možnost ostati na tem položaju.
     Predstavnica za stike z javnostjo pri Slovenski razvojni družbi Marija
     Sterniša je bila v včerajšnji izjavi zelo skopa: "Omenjeni sklep
     je sprejela skupščina Palome!" (Pravno formalno predstavlja skupščino
     Palome Slovenska razvojna družba, praktično pa eden od vodilnih uslužbencev
     v družbi.) Na naše vprašanje ali je torej gospod Žlebnik še v igri,
     je kratko odgovorila, da tega ne sme povedati ter da njihova družba
     o tem ne bo dala več nobene izjave do konca meseca. Predstavnica
     za stike z javnostjo v Palomi Branka Nikl Klampfer nam je pojasnila,
     da so tudi oni bili presenečeni nad novico, kajti še včeraj so poslali
     lastniku razvojno vizijo Palome, ki naj bi jo na željo vodstva Slovenske
     razvojne družbe posebej pripravil magister Žlebnik, seveda pa so
     jo v Palomi pripravili že lep čas prej.
     Pogovarjali smo se tudi s predsednikom sindikata Pergam v Palomi
     Stankom Neradom.
     "Sploh ne vemo, kaj se dogaja, in navzlic našim zahtevam, da nam
     kaj pojasnijo, še nismo dobili nobenega odgovora," nam je ogorčen
     dejal Stanko Nerad in pristavil, da dogajanje dejansko zanima vse
     delavce v podjetju. Tudi sindikat, kot socialni partner pri lastništvu
     Palome, je izvedel za podaljšanje vedejevstva le iz sredstev javnega
     obveščanja, od lastnika, torej od Slovenske razvojne družbe, pa znova
     zahteva, da jim posreduje svoja stališča.
     "Radi bi vedeli, zakaj so Žlebniku podaljšali mandat le za en mesec,
     pa nam nihče ne odgovori. Razvojna družba se obnaša do nas arogantno,
     čeprav je tudi sindikat socialni partner in bi torej pri reševanju
     teh problemov moral sodelovati."
     Na naše vprašanje, kakšno stališče ima sindikat do sedanjega direktorja,
     je Stanko Nerad odgovoril: "V Palomi smo v zadnjih letih veliko doživeli.
     Res pa je, da sta bili zadnji dve leti, odkar je v Palomi Žlebnik,
     uspešni. To lahko govorim predvsem z sindikalnega vidika, kajti dosegli
     smo vse, kar smo se dogovorili. Tako je uspelo leta 1995 izplačati
     aprilske plače in zaostale regrese, in rešili smo vse probleme, ki
     so bili zapisani v socialnem sporazumu. Tudi tekoče plače dobivamo
     po kolektivni pogodbi in na to ni nobenih pripomb. Seveda pa se sindikat
     ne ukvarja s poslovno problematiko.
     Z teh vidikov sindikat nima torej nič proti, da bi magister Žlebnik
     ostal v Palomi, delavci pa opozarjajo lastnika, naj se zaveda, da
     vodstvo, ne glede na to, kdo je v njem, mora skrbeti za izpolnjevanje
     osnovnih delavskih pravic.
     Če bi se zgodilo, da bi bilo pod novim vodstvom slabše, bo imel lastnik
     v Palomi velike probleme!" 
     V.d. generalnega direktorja Palome mag. Zvezdan Žlebnik včeraj ni
     bil dosegljiv.

     Nikola Šoštarič 




   
    Vecer


   Ugodni poslovni rezultati v NKBM

   


   Privatizacija je zahteven projekt

     

     V OSMIH MESECIH BILANČNA VSOTA VIŠJA ZA 9,6 ODSTOTKA - KOMUNIKACIJA
     Z NOVO GORICO JE STEKLA - PRIREDITVE V MESECU BANKE
     Nova KBM je v prvih osmih mesecih letošnjega leta povečala bilančno
     vsoto za 19 milijard tolarjev ali za 9,6 odstotka in je znašala konec
     avgusta 216,2 milijarde tolarjev (ob koncu letošnjega junija 213,7
     milijarde tolarjev). Osemmesečni poslovni rezultat je nadzorni svet
     ugodno ocenil, banka je v tem času dosegla 51 odstotkov načrtovanega
     dobička - koliko znaša, dr. Jože Glogovšek, predsednik uprave NKBM,
     na včerajšnji tiskovni konferenci ni povedal.
     Tolarska sredstva je NKBM nominalno povečala za 19,3 odstotka, devizna
     sredstva pa so se zmanjšala za 6,5 odstotka. Tako se je delež deviznih
     sredstev v sredstvih banke zmanjšal od 37,5 na 32 odstotkov. Depoziti
     prebivalstva so bili konec avgusta (v primerjavi z lanskim decembrom)
     višji za 11,3 milijarde tolarjev ali za 12,3 odstotka. Med naložbami
     so najhitreje naraščale neto tolarske naložbe v gospodarstvo, dosegle
     so 41,7 milijarde tolarjev, kar je 20-odstotni delež v strukturi
     bančne aktive. Neto plasmaji prebivalstvu so dosegli 23 milijard
     tolarjev.
     Predsednik uprave NKBM je včeraj menil, da se bo v naslednjih treh
     do petih letih v slovenskem bančnem sistemu moralo veliko spremeniti.
     Bančne marže so na primer pri nas še vedno previsoke: v NKBM znaša
     marža 3,4 odstotka, v nekaterih naših bankah tudi do 7 odstotkov,
     v pomembnih svetovnih bankah pa okoli 2 odstotka. Zato si v NKBM,
     kot je povedal Matjaž Kovačič, član uprave, prizadevajo racionalizirati
     poslovanje: zmanjšati stroške tudi z optimizacijo števila zaposlenih,
     kar pomeni zmanjševanje njihovega števila in števila poslovnih enot.
     Toda tudi pri zniževanju stroškov so meje, je dejal, saj banka, ki
     je vseslovenska, večino poslov opravlja v regiji, ki je gospodarsko
     šibka. Z bodočim povezovanjem in lastno ekonomizacijo se želijo pripraviti
     na prihod tujih bank, za katere Matjaž Kovačič verjame, da bodo prihajale
     na naš trg bolj s povezovanjem kot samostojno.
     Privatizacija je zahteven projekt, od države (finančnega ministrstva)
     pa uprava NKBM pričakuje, da bo dala pobudo, čeprav je že bila izražena
     želja, da bi projekt pripravila kar uprava NKBM sama. Pri sodelovanju
     s podružnico v Novi Gorici ni sprememb, le za skupno mizo sta vodstvi
     že sedli.
     V oktobru, mesecu NKBM, so pripravili vrsto prireditev, od dnevov
     odprtih vrat do pregleda izvirnosti bankovcev in informacij o ponaredkih.
     Banka je razpisala javni natečaj za najboljša diplomska dela s področja
     ekonomije, računalništva in informatike.

     Irena Ferluga 




   
    Vecer


   Štajerska jesen 97

   


   Jaz je nekdo drug!

     

     ŠTAJERSKA JESEN JE BILA VEDNO SIMBOL PROVOKACIJE IN ŠKANDALOV, SEDAJ
     SE SPOGLEDUJE Z LOBIJI - MALO OBČINSTVA, SLABE KRITIKE
     Tudi avantgardni "festival" Štajerska jesen v sosednjem Gradcu je
     otrok nemirnega konca šestdesetih let, svoje korenine pa ima v nekdaj
     najpomembnejši avstrijski ustanovi alternativne kulture, v Forumu
     Stadtparku. Njegovi ustanovitelji se danes domala povsem distancirajo
     od sedanjega dogajanja, saj vidijo v njem le umetno provokacijo,
     v resnici pa se novo vodstvo z intendantko Christine Frisinghelli
     krepko spogleduje z ekonomskimi in političnimi lobiji in hoče iz
     neodvisne prireditve ustvariti servis za avantgardo, ki postaja družbena
     norma.
     URESNIČEVANJE ORWELDOVE VIZIJE?!
     Koncept in vsebina letošnjega festivala kažeta na določeno izgubljenost
     posameznika v vse močnejšem in pogostejšem objemu virtualne resničnosti.
     Po besedah intendantke Frisinghellijeve želi ta koncept opozoriti
     na prehod iz hierarhičnega, "organskega" reda in ideologije (družbe)
     v polimorfni, virtualni in gensko manipulirani sistem. Eno prvih
     vprašanj, ki se poraja v sodobnem razmišljujočem, čutečem in vse
     bolj zbeganem človeku/ustvarjalcu, je: kaj je realno telo, kje so
     njegove meje? In pojavljajo se dvomi o integriteti osebnosti, spola
     in naravne etičnosti v novih družbenih vrednotah. Vse več je tistih,
     ki v svojih delih opozarjajo na dosledno uresničevanje Orwellove
     vizije totalno nadzorovane družbe. Štajerska jesen, nekoč ožigosana
     kot "rakasta celica komunistične ideologije" v zahodni kulturi, zahteva
     danes v svojih projektih novo definicijo socialnega. Težko razumljivi
     kodirani sistemi računalniške družbe dajejo slutiti, da je sodobni
     kapitalizem presegel svoje vizije. Nove tehnologije določajo deloma
     povsem nova (neosebna) področja komuniciranja. Svet globalne vasi
     bo otok zakladov z redke izbrance!
     JE RUSKA MISIJA ZAKLJUČILA NEKO OBDOBJE?
     O vseh teh begajočih vizijah zahodnega informativnega kapitalističnega
     absolutizma je z vsebinami in vizijami "klasike" prejšnjega stoletja
     in slutnjami dadaistov in nadrealizma našega stoletja Pandurjeva
     Ruska misija (naročeno osrednje delo-projekt lanske Štajerske jeseni
     1996) dejansko zaključila tudi obdobje graškega festivala. Konec
     prireditve provokacij in škandalov, ki so bili posledica spopadov
     mladih, družbeno kritičnih ustvarjalcev z okostenelo kulturno politiko
     in lažno moralo neo-meščanskih vrednot. Spisek provokatorjev je dolg
     in obsega tudi danes priznane in "ukročene" umetnike. Eden najbolj
     znanih je bil Peter Handke s svoim zmerjanjem občinstva, slikar Herman
     Nietzch je šokiral s svojim brutalnim verizmom organskega, piko na
     i pa je postavil dramatik Bauer s svojo grotesko Magic Afternoon,
     ki je postalo kultno delo cele generacije mlade avantgarde v Evropi.
     Provokacije so dosegle svoj vrhunec leta 1988, ko so postavili sredi
     Gradca "fašistični steber zmage", ki so ga neonacisti potem zažgali.
     To je bilo obenem zlato obdobje Štajerske jeseni. Odmeven je bil
     glasbeni protokol v organizaciji avstrijske radiotelevizije (ORF)
     in je predstavil tudi vrsto slovenskih skladateljev, pomembna prireditev
     je bil tudi likovni Trigon, ki je predstavljal dela likovnih umetnikov
     iz Avstrije, Italije in takratne Jugoslavije.
     JAZ JE NEKDO DRUG
     Letošnja osrednja "likovna" prireditev je razstava Zones of Disturbance
     . Težišče je na sodobnih elektronskih medijih, ki domala nemočno
     in zgolj dokumentarno nizajo vsebine masovnih medijev: kariera, družina,
     turizem, seks, rasizem, nesreče... Efekti in afekti sodobnega vsakdana
     nesporno povzročajo psihoze in sindrome. Če je pred tremi leti Tomaž
     Pandur še dominiral na Štajerski jeseni in smo bili Slovenci v vsej
     zgodovini festivala močno prisotni, potem velja letos prav nasprotno.
     V "območjih somraka" video in računalniške kulture predstavljata
     našo kulturo Marina Gržinić in Anja Šmid. Sicer o slovenski avantgardi
     ne duha ne sluha!
     OSTANKI, KI PRIHAJAJO NA POVRŠJE
     Da festivalu pohaja sapa dokazuje morda tudi to, da sta letos na
     sporedu le dve prvi nemški izvedbi, to sta scenski deli Skriker Caryl
     Churchill in Klic Meseca Jurija Mamlejeva. Edina krstna izvedba,
     ki je hkrati tudi edino naročeno delo, je oper/atte/ besedna igra
     z Ratte - podgana / Rounke Adriane Há"álzsky z naslovom Vzpon Titanica
     v gledališču Thalia. Delo, ki ga ni mogoče uvrstiti v nobeno šolsko
     zvrst izvaja berlinski ansambel Belkanto, ki ga sestavljajo same
     ženske, te so hkrati glasbene izvajalke, igralke in plesalke. Dogajanje
     je razdeljeno med šest "glasbenih otokov" s kombinacijo nenavadnih
     in deloma eksotičnih instrumentov. Skladateljica, ki živi v Nemčiji
     in je pred dvema letoma zabeležila velik uspeh z opero Die Wendung
     na slavnostnih tednih na Dunaju, pravi: "Moje delo je parodija s
     citati Goetheja in Straussovega Netopirja. Iz potopljenega Titanica
     (simbol kulture našega stoletja) se iz temačnih globin dvigujejo
     na površino ostanki naše potopljene (zavožene?) civilizacije. Vendar
     je to tudi resno delo. Raziskujem novo vesolje zvočnosti."
     Prvi dnevi letošnje Štajerske jeseni v Gradcu minevajo v znamenju
     slabe obiskanosti večine prireditev, nezadovoljnih kritikov in razočaranega
     občinstva. Ljudje z ulice, njim je bil festival že vedno trn v peti,
     pa v svojih reakcijah opravičujejo in potrjujejo popularni moto 'Steyrmen
     are very good'!

     Adrian Grizold 




   
    Vecer


   Po predsinočnjem porazu slovenskega nogometnega prvaka v Amsterdamu

   


   Najprej preplašeni, nato ponižani

     

     VIJOLIČASTI SO SE NA NIZOZEMSKEM BOLJ USTRAŠILI OZRAČJA NA STADIONU
     AJAXA KOT PA TEKMECEV - ALI SE JE BILO MOŽNO IZOGNITI KATASTROFI,
     ZA KATERO NI TEHTNEGA OPRAVIČILA?
     Slovenski nogometni prvak Maribor Teatanic je predsinočnjim na amsterdamskem
     stadionu Arena doživel doslej najhujši in najvišji poraz na mednarodnem
     prizorišču. Katastrofa v Amsterdamu (9:1) sodi med najbolj "črne
     rezultate" v klubski zgodovini (vijoličasti so bili ustanovljeni
     12. decembra 1960). Vse priznanje Nizozemcem in Ajaxovem kolektivu,
     toda takšnega razpleta na predsinočnji povratni tekmi 1. kroga za
     pokal Uefe se vseeno nismo nadejali. Posebno zato, ker se je prva
     tekma v Mariboru (16. septembra) končala z rezultatom 1:1, tako da
     so nogometaši vijoličastih imeli pravico do optimističnega razmišljanja,
     da bodo tudi predsinočnjim dostojen tekmec štirikratnim evropskim
     prvakom.
     Klub iz Ljudskega vrta je do predsinočnjim odigral 21 tekem v tekmovanju
     za evropske nogometne pokale (če štejemo pokal Intertoto pa 25).
     Pred štirimi leti so vijoličasti izgubili v Madridu s 6:1, na vseh
     drugih tekmah pa so bili enakovredni ali pa boljši tekmeci z znanimi
     evropskimi ekipami. Pred povratno tekmo z Ajaxom si ni nihče delal
     iluzij, da bi slovenski prvak izločil Nizozemce, vendar se je prav
     tako malokdo nadejal, da bo "vijoličasti Titanik" potonil ob obali
     Severnega morja. Ko smo na dan tekme prebrali v nizozemskih časopisih
     izjavo nizozemskega reprezentanta Ronalda de Boera, "da bodo z Mariborčani
     igrali do sedem", smo se nasmehnili in menili, da krepko pretirava
     ter da pač gre za "reklamno sporočilo" občinstvu.
     Štirideset tisoč gledalcev se je zbralo v Areni (zmogljivost stadiona
     je 51.200), toda ne zaradi takšnih in podobnih izjav, temveč zategadelj,
     ker je Nizozemce zanimalo, kdo je ta klub, ki je Ajaxu v Mariboru
     odščipnil točko, v času, ko se Ajax igračka s tekmeci v nizozemskem
     prvoligaškem prvenstvu in jim je v osmih tekmah nasul 36 zadetkov,
     dobil pa le tri. Resnici na ljubo je treba priznati, da so vijoličasti
     v Amsterdamu pokazali manj, kot zmorejo, in so se domači navijači
     na njihov račun šalili. Tako se je mariborsko občinstvo zabavalo
     pred dobrimi tremi leti, ko je v Ljudskem vrtu ob slovesni otvoritvi
     žarometov gostovala Norma iz Talina in so jo vijoličasti premagali
     z 10:0. 
     Ali se bi se vijoličasti lahko bili izognili katastrofi? Ajax je
     vsekakor eno izmed najboljših moštev na svetu. Pričakovali smo, da
     bodo vijoličasti trd oreh za gostitelje. Prav tako smo pričakovali,
     da bo Ajax izločil moštvo iz Ljudskega vrta in da bo slovenski prvak
     izgubil "z znosno razliko", vendar nismo pričakovali, da se bodo
     nekateri igralci slovenskega državnega in pokalnega prvaka bolj ustrašili
     izjemnega ozračja v Areni kot igralcev Ajaxa ter da jih bodo gostitelji
     tako ponižali, kot bi šlo za obračun s kakšno ekipo iz Zanzibarja
     ali Zelenortskih otokov. Drži, da bi morda bilo vse drugače, če vijoličasti
     ne bi bili dobili zadetka že v 29. sekundi, vendar prav tako drži,
     da je bilo predsinočnjim v igri Maribora Teatanica preveč slabih
     igralcev, ki so naredili preveč napak, tako da je devet zadetkov
     v mreži slabo razpoloženih vratarjev Murka in Srage (ta sta neposredna
     krivca za tri zadetke) pravi odsev dogodkov na igrišču.
     Vijoličasti morajo poraz v Amsterdamu pozabiti tako hitro kot "grde
     sanje" in se osredotočiti na tekme, ki jih čakajo na slovenskih nogometnih
     igriščih, kajti v prvoligaškem in pokalnem tekmovanju si je treba
     priboriti uvrstitev na evropskem prizorišču tudi v prihodnjem letu.
     Ob rob katastrofi v Amsterdamu pa ne gre prezreti, da so vijoličasti
     slovenskemu klubskem nogometu letos priigrali v šestih tekmah šest
     ratinških točk ter da so se razšli neodločeno z Bešiktašem in Ajaxom,
     ki na evropskem nogometnem zemljevidu pomenita neprimerno več kot
     Maribor Teatanic. Vsak standardni nogometaš teh klubov zasluži v
     eni sezoni tudi po 2,5 milijona DEM, kar je več kot letni proračun
     kluba iz Ljudskega vrta. Seveda pa tudi ta okoliščina ni nobena tolažba
     ali opravičilo za "torpedirani Titanik" v Amsterdamu.

     Slobodan Pejić  




   
    Vecer


   Predsednik Drnovšek in kancler Klima o slovensko-avstrijskih odnosih

   


   Brez ovir za dobro sosedstvo

     

     NA SKUPNI TISKOVNI KONFERENCI POUDARJENA HVALA "IZJEMNO DOBRIH ODNOSOV"
     IN MOŽNOSTI SODELOVANJA "NA SKUPNI POTI V SKUPNO EVROPO" - LE MALO
     O SLOVENSKI MANJŠINI, O "STAROAVSTRIJCIH" PA ŠELE NA PODLAGI ZNANSTVENIH
     DOGNANJ 
     Predsednik slovenske vlade dr. Janez Drnovšek in avstrijski kancler
     Viktor Klima (ki so ga v Ljubljani sprejeli z najvišjimi in tudi
     vojaškimi častmi, saj ga je pred vladno palačo pričakal častni vod)
     sta se najprej pogovorila med štirimi očmi. Nato so se jima - poleg
     obeh veleposlanikov, dr. Katje Boh in dr. Gerharda Wagnerja - pridružili
     sodelavci. Na slovenski strani je bila številčna delegacija s podpredsednikom
     vlade Marjanom Podobnikom, zunanjim ministrom dr. Borisom Frlecem
     in državno sekretarko za Slovence po svetu Mihaelo Logar, na avstrijski
     je bil od višjih funkcionarjev le državni sekretar za kulturo in
     šport dr. Peter Wittman.
     Po enournem pogovoru se je avstrijski gost prav toliko časa zadržal
     tudi pri predsedniku republike Milanu Kučanu, na kratko pa se je
     srečal še s predsednikom državnega zbora Janezom Podobnikom in parlamentarno
     delegacijo.
     Da so pogovori potekali v izrazito neproblematičnih tonih (kot se
     je zvedelo iz dobro obveščenih virov), je potrdila tudi skupna tiskovna
     konferenca. Gostitelj je že uvodoma poudaril, da je šlo za "zelo
     prijateljske pogovore", slovensko-avstrijske odnose je označil kot
     "izjemno dobre", za politično, gospodarsko in drugo sodelovanje pa
     je menil, da je "na najvišji možni stopnji".
     Avstrijski gost mu je pritegnil, da "skorajda nimamo dramatičnih
     medsebojnih problemov", da pa so govorili o težavah pri zaposlovanju,
     energetski in ekološki politiki ter o slovenski in nemški manjšini.
     Najbolj pa se je razgovoril o skupni poti pri oblikovanju nove, miroljubne
     Evrope - "za katero ni politične alternative in ki pomeni krepitev
     Evropske unije". Še posebej se je zavzel za močno skupno valuto,
     ki se bo lahko kosala z dolarjem in jenom.
     Ko je vladi in vsem Slovencem čestital za dosežke v zadnjih letih
     in za podpis evropskega sporazuma, je kancler Klima omenil, da se
     bodo pogajanja o včlanitvi novih članic predvidoma začela marca prihodnje
     leto. Pri tem pa je poudarjeno opozoril, da bodo pogajanja potekala
     ločeno med sedanjimi petnajstimi članicami in vsako od petih kandidatk
     posebej. Zato je možno, da bo katera od vzhodnoevropskih držav prej
     izpolnila pogoje, zapisane v Agendi 2000, in se tudi prej pridružila
     polnopravnim članicam. Prav tako ni izključil možnosti, da bi po
     konferenci v Luksemburgu k pogajanjem pritegnili še katero državo.
     Izrecno je omenil Slovaško, slišati pa je, da tudi Hrvaška ni brez
     upanja.
     Ker bo Avstrija v drugi polovici prihodnjega leta prevzela predsedstvo
     EU in ker ima kot nova članica še sorazmerno sveže spomine na pogajanja
     z Brusljem, smo kanclerja Klimo vprašali, kakšne možnosti daje sedanjim
     kandidatkam.
     "Avstrija se je pogajala zelo dolgo," je odvrnil med smehom. "Odkrito
     vam povem, da ni mogoče iz ničesar razbrati, da bi kdo skušal sedanja
     pogajanja zavlačevati. Vse bo odvisno od uskladitve zakonodaj in
     drugih meril. Zato konca pogajanj ni mogoče predvideti. Možno pa
     bi bilo, da bi si tudi Slovenija (kot si je Avstrija) za prilagajanje
     na določenih področjih izborila prehodno obdobje."
     Sicer pa je Sloveniji obljubil vso politično podporo, posredovanje
     izkušenj in tehnično pomoč pri pogajanjih in prilagajanju k evropski
     zakonodaji in drugim standardom.
     V pogovorih s predsednikom Drnovškom sta podrobneje obravnavala tudi
     vprašanja evropske varnostne politike. V nasprotju s Slovenijo, ki
     se prizadeva vključiti v Nato, se vsaj kanclerjev socialdemokratski
     del vlade zavzema za ohranitev nevtralnosti:
     "Zdi se nam, da lahko Avstrija več prispeva k mirovnemu procesu z
     udeležbo v mirovnih akcijah v okviru OZN, Partnerstva za mir in OVSE,
     kot pa s članstvom v kakšni vojaški zvezi. O morebitni vključitvi
     v Nato se bo avstrijska vlada odločila do konca marca prihodnjega
     leta. Ni pa dvoma, da se zavzemamo za skupno evropsko varnostno politiko."
     Ob tem je spomnil, da se je prav včeraj priključil avstrijskim modrim
     čeladam na Cipru tudi slovenski vod.
     Šele v odzivu na novinarska vprašanja sta se premierja zadržala pri
     manjšinski problematiki. Tako je predsednik Drnovšek prenesel stališča
     delegacije koroških Slovencev, s katerimi se je srečal v torek. Avstrijski
     kancler je povedal, da bodo rešitve za posamezna vprašanja (o dvojezičnih
     vrtcih na Koroškem ter celodnevnem radijskem in daljšem TV-sporedu
     v slovenščini) poiskali izvedenci, napovedal je možnost, da bi v
     manjšinski sosvet vključili tudi predstavnika štajerskih Slovencev,
     in zatrdil, da kljub proračunskemu varčevanju pomoči za manjšine
     ne bodo zmanjšali.
     O pogoju, ki ga je za slovensko vključitev v EU postavil koroški
     deželni politik Grasser (priznanje staroavstrijske manjšine v Sloveniji
     in vrnitev po vojni zaplenjenega nemškega premoženja), pa je Viktor
     Klima dejal:
     "Vsaka demokratična država mora ščititi svoje manjšine in predvidevam,
     da bo tako ravnala tudi Slovenija, ko bo predloženo strokovno poročilo.
     Vsekakor bo najbolj modro, če bomo počakali na dognanja znanstvenikov.
     Glede vračanja premoženja pa je treba upoštevati slovenski zakon
     o denacionalizaciji. Sicer pa zavračam vsak poskus odvračanja od
     skupne poti v skupno Evropo. Dokler bom kancler, bom preprečil vsak
     poskus, da bi na račun manjšine vnašali razdor s populističnim, nacionalističnim
     in šovinističnim ravnanjem. Sporna vprašanja moramo reševati v pravni
     državi kot partnerji in prijatelji."
     
     Klima pri Kučanu
     Evropa kot celina miru in ustvarjalnega sodelovanja je edini obet
     in najboljši način preseganja v mnogočem neprijazne preteklosti -
     je zapisano v sporočilu o pogovorih avstrijskega kanclerja Klime
     pri predsedniku Kučanu. Medsebojno sodelovanja sta ugodno ocenila,
     še posebej pa "visoko stopnjo medsebojnega zaupanja, v katerem je
     mogoče odkrito govoriti tudi o tistem, kar še obremenjuje to sodelovanje".
     Tako sta se pogovarjala o jedrski elektrarni v Krškem, o slovenski
     manjšini v Avstriji, o uresničevanju schengenskega sporazuma in drugih
     perečih vprašanjih.
     Schengen prihaja s 1. aprilom
     Avstrijski kancler je pojasnil, da je strožji nadzor zunanjih meja
     Evropske unije nujni pogoj za uresničitev dogovorov z Bavarsko in
     Italijo o popolnoma prostem prehodu meje (brez mejnih zapornic).
     Na meji s Slovenijo (kot z drugimi vzhodnoevropskimi državami in
     tudi s Švico) bo schengenski sporazum z vso ostrino uveljavljen s
     1. aprilom prihodnjega leta. Pri tem si bo Avstrija prizadevala,
     da bi z računalniškim branjem listin in s posebnimi voznimi pasovi
     za državljane obeh držav ohranila tesne in dobre odnose s Slovenijo.
     Predsednik Drnovšek pa je ob tem opozoril, da sta notranja ministra
     že podpisala protokol, po katerem naj bi si prizadevali preprečiti,
     da bi z uveljavitvijo schengenskega sporazuma poslabšali dosedanji
     način prehoda meje.

     Branko Maksimovič  




   
