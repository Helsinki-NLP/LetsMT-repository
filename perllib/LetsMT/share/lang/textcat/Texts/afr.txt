    SKRYWERS-INDABA

   


   GRIET EN DIE LAMPIE

   

   deur Marge Versveld Cousins

   In die ou pakkamer langs die huis vee Griet met die agterkant van haar
   hand haar ligte hare weg van haar voorkop af. Dan skuif sy die spieël
   teen die muur reguit en begin weer rakke regpak. Haar ouma loer by die
   deur in.

   "Hoe vêr is my kind?"

   "Nog net die laaste rak regpak, dan is die plek mooi netjies." Griet
   lig die hout trommeltjie van die vloer af op en plak hom op die rak neer.

   "Stadig met daardie trommel, dis nog uit ouma-grootjie se dae." Haar
   ouma gee 'n ondeunde laggie.

   Griet begin draai aan die sleutel van die trommetjie. Haar ouma jaag
   haar aan

   "Toe, los nou eers! Ons gaan nou eet, jy weet dat Oupa knorrig raak as
   ek laat opskep."

   Griet wag net dat haar ma se moeder, wat haar grootgemaak het, wegstap,
   toe lig sy die trommel se deksel op.

   "Aai, dis pragtig!" prewel sy en steek haar hande tussen die saagsels
   in om die porselein lampie uit te haal.

   'n Wit wolk verskyn dadelik, tollend totdat dit tot stilstand kom en
   die vorm aanneem van 'n man sonder 'n gesig en 'n rooi en wit geknoopte
   serp op sy kop.

   "Wie's jy, is jy 'n gees?" roep sy angsbevange.

   "Sies!" sidder die genie, " Gees, dit klink so... so... umm rillerig.
   My naam is Spokie."

   Met groot oë staar sy na hom terwyl hy vooroor leun en in die muurspieël
   sy kopdoek regskuif. Hy praat weer:

   "Eerstens, jy het twee wense, tweedens, het jy 'n dop, 'n ou raak droog
   in die keel waar ek vandaan kom."

   "Hier's nie drank in die huis nie." snou sy hom toe.

   "Sorry Doll, wou net weet, nou toe, wat is jou eerste bevel?"

   Griet sluit haar oë vir 'n oomblik. Sy dink aan Manie, sy diep stem,
   sy lenige bou, dan roep sy uit:

   "Manie de Villiers!"

   "Watse goed?"

   "Dis 'n ou oor wie ek dol is man, Manie is sy naam."

   Teleurgesteld skud Spokie kop en sê, "Julle Chicks is ook almal dieselfde,
   plaas lat jy nou vir ewig wil lewe, dan kan ek ok nou 'n sosiale lewe
   begin lei, aai tog! In elke geval, 'Your wish is my command'."

   Die weke het verbygegaan, Griet het naderhand 'n verskoning uitgedink
   om met Manie oor die foon te praat.

   "Nou toe dis nou jou beurt om die volgende skuif te maak," het sy hardop
   gesê toe sy die gehoorbuis neersit.

   Een laatmiddag het sy die houttrommeltjie in haar kamer ingesmokkel sodat
   haar ouma nie sou weet waarmee sy besig is nie. Sy het die lampie uitgehaal
   en hard gevryf daaraan. Spokie het met 'n gehoes en 'n geproes by die
   lampie uitgeborrel.

   "Toe, nie so erg vryf nie, Doll. Wat is my tweede opdrag?" Hy skuif sy
   serp weer mooi regin die spieël.

   "Tweede opdrag se voet, wat van my eerste?" vra sy ergerlik.

   "Doll, jy moet sommer met die tweede opdrag geduld aanvra, ek sien jy
   het dit nodig. Die ou is van die kunstenaarsoort. Jy dink oorlat hy so
   stil is dat hy 'n engel is? Aikona, hy jol ok maar lekker! Hy hou even
   'n meisie so dan en wan aan. Dan is daar nog die saak van sy pêlle Hy's
   bang as hy met jou deurmekaar raak, sal hy hulle moet opgee."

   "Spokie stop net daar. Jy maak die ding heeltemaal te ingewikkeld klink."
   maan Griet.

   "Nou wat wil jou nou eintlik hê?" vra hy.

   "Ag Spokie ek wil hê hy moet my bel, vir my kom kuier en my vashou. Ek
   wil saam met hom op 'n sterre hemel dans." Haar gesig straal van verlief
   wees.

   Spokie praat vinnig.

   "Hokaai, dinge raak nou té erg." Hy vee die seet van sy voorkop af en
   vra "Het jy nie vir my 'n dop nie?"

   Griet ignoreer hom. Hy loer weer vir homself in die spieël en skuif sy
   rooi serp reg.

   "Wel Doll, dit was lekker om jou te ontmoet. Jy weet jy kan nog jou mind
   change en vir ewig saam met my lewe?"

   "In daardie olie lamp, jy's seker laf!"

   "Can't say I din't try, Cheers Doll."

   Skaars het Spokie verlof geneem of die foon lui skril.

   "Middag Griet." Manie praat vinnig, sy stem klink vir haar soos ryk warm
   sjokolade.

   "Ek het gewonder of ons kan uitgaan?"

   "Umm, wanneer Manie?"

   "Sommer vir die res van jou lewe."

   Dankie ou Spokie." laat Griet hoor.

   "Skuus?" vra Manie.

   "Dis sommer niks. Jy het my nou heeltemaal onkant gevang, maar dit klink
   goed. Dankie Manie."

   

   
    SKRYWERS-INDABA

   



   BLOEDBROERS

   

   deur Johann de Jager

   Die vrou sê: "Kootjie is hier, hy wil jou sien." Die ou man op die sponde
   maak sy oë oop; hulle dwaal na 'n swart raam aan 'n spyker teen die muur.
   "Kootjie sê hy, en sy oë gaan weer toe. Hy dink: Kootjie wat joiner geword
   het. Hy was die ewebeeld van oorlede moeder. Sy was 'n sagte mens.

   "Dis hopeloos Arend", hoor hy hom nog praat."Die getalle teen ons is
   te groot. Ons verleng net die lyding van vroue en kinders." Hensop sou
   mens nog kon verstaan, maar join!

   Sy oë gaan weer oop, soek na die swart raam. Sestig jaar het hy vir nuuskieriges
   die hemp in die raam kom wys. Sestig jaar waarin hy sy broer belet het
   om naby hom te kom. Hy hoes bloed en val uitgeput terug.

   Oorle moeder - hoe het sy nie gesmeek nie! "Jy moet vergewe Arend".

   Dan het hy die hemp met die koeëlgat en die donker vlekke soos 'n wimpel
   geswaai."Dis sy skuld die, moeder, en ek moet vergewe!"

   Die vrou vra: "Wat gaan jy maak, hom weer wegjaag? Dis jou eie bloed
   hoor!"

   Hy sluk swaar. Hensop was een ding, maar 'n patrollie Home Gyuards lei
   om jou bloedbroer te gaan vang! Hy spuug in die kamerpot voor die sponde.
   En dan sy verduideliking:"Sometimes you have to be cruel to be kind"
   - hy wou my dan so red!

   Sy oë soek na die raam. Die bloedvlekke om die koeëlgat het met die jare
   swart geword. "Kyk daar", sê hy vir die vrou.

   "Jy antwoord my nie" sê sy sag maar beslis. "Ek gaan hom inroep."

   Nee, kyk daar, wil hy sê, maar hy hoes weer bloed.

   Die drukking in sy kop laat hom sterre sien. Uit die sterre kom 'n figuur
   na hom toe aan: wit golwende hare, sagte oë. "Moeder, moeder," prewel
   hy.

   Nee Arend. Sestig jaar het Kootjie verander om nou net soos julle oorle
   moeder te lyk.

   "Jy moet vandag vergewe", sê die stem uit die sterre. Asseblief my broer.
   Ek het fout gemaak. Moeder het my ook verwyt, maar tog ook vergeef!"

   "Kyk daar", prewel die sterwende. Die vrou en die man met die golwende
   wit hare kyk om na waar die bewende vinger wys. Die hemp, dink Kootjie.
   Sestig jaar is dit as skuldbrief teen my, aan hierdie muur vasgespyker.

   "Jy moet vergewe Arend" sê die vrou.

   Arend se blik buig in die naderende dood, hy sien dubbel: die twee mense
   met golwende wit hare, 'n vrouestem wat sê: Jy moet vergewe". Hy beleef
   vlugtig weer die jaagtog te perd met een van die Home Guards agterna,
   'n knal, die pyn, die bloed!

   Die twee beelde word een. Skielik is alles helder. Hy gaan lê rustig.
   Dis al of daar nog 'n persoon by die vrou en Kootjie staan. Dit lyk of
   die 'n arm lig na die hemp in die raam. Arend kyk, en kyk weer - iets
   is anders. Daar gebeur iets met die hemp!

   Die vrou en Kootjie bemerk die skielike verandering by die stwerwende,
   ook die nuwe vreemde blik in sy oë wat by hul verbystaar, en hulle kyk
   weer om.

   "Die -swart bloed -word -weer rooi", hoor hulle die sterwende man se
   stem agter hulle. Onthuts kyk hulle na mekaar; hul oë sê: dis waar!

   "So wragtig, kyk die bloed word rooi" fluister Kootjie. "Kyk, dit begin
   vloei!"

   Hulle kyk vervaard om toe 'n diep roggel van die bed agter hulle kom.
   Die ou man se oë skitter. "Sien -jy Kootjie, dis soos ons - jou bloed
   -uit die sakdoek -laat spoel het -onder die wielkraan, die dag toe ek
   -jou raakgespit -het in die boord. Moeder het dit vir -vader weggesteek,
   -en jy was nie -eens kwaad nie. Altyd 'n - safte mens, net soos sy!"

   Hy hoes helder bloed, maar steek sy arms uit. "Ek kom moeder", roep hy
   helder. "Ja, ek het -vir Kootjie -vergewe." En dan aan hom: "hier's my
   hand my broer."

   Die vrou kyk beurtelings na die twee broers in omhelsing, dan na die
   mirakel teen die muur. Die bloed het nou al uit die hemp gesyfer, en
   van die swart raam op die grondvloer van die doodvertrek getap. Kyk,
   kyk, wil sy uitroep, maar haar keel trek toe.

   Skielik staan Kootjie op. "Hy's dood", sê hy eenvoudig. Hy kyk na die
   hemp. Dit is skoon, asof daar nooit enige merkie op was nie; net die
   natuurlike geelwit kleur van 'n ou hemp met 'n skeurtjie in die mou!

   

   
    SKRYWERS-INDABA

   



   DIE AANTOG

   

   deur Johann de Jager

   Dit is vieruur. In die oewerbos langs die laer Letaba raak die voëls
   skielik stil. Dit is nie 'n vrugtevlermuis op sy pols se elektroniese
   gepiep nie, weet Lucas, want elke uur van middag af, het dit tog ook
   gebeur en hulle het bly sing. Nee, iets is in aantog; en hy soek met
   sy ore rigting om sy oë in te stuur.

   Deur die binnestilte van Pretoria se ou Presbiteriaanse klipkerk, val
   hoë strale in loodglaskleure. Die orrel speel sag - mineur om die bruidegom
   te kalmeer. Hy kyk nogtans kort-kort om, vergelyk later horlosies met
   sy jonker om te verseker syne gallopeer nie saam met sy hartklop vooruit
   nie.

   Die orrelis hou skielik in die middel van Liszt se liefdesdroom op. In
   die portaal agter die gesetenes is 'n ritseling van satyn hoorbaar in
   die oomblikkie stilte voordat die orrelis baldadig vooroor buig en Mendelsohn
   deur die middelskip laat dawer. Sy is uiteindelik in aantog; en sy is
   nie laat nie. Bruide is nooit laat nie. Die kwartier is 'n prerogatief.
   Sy kyk vir oulaas om asof sy nog iemand daar buite verwag. Almal staan
   regop.

   Lucas kyk na die wyserplaat, dit is vier vyftien. Bo in die groot mingerhout
   waaronder hy sit, skree 'n boskraai opeens dawerend vir die voëlbevolking.
   Almal vlieg op. Die riete ritsel, 'n nyalabul en ooi kom grasieus verby
   en verdwyn weer. Die riete sluit agter hulle soos 'n gordyn. Lucas haal
   'n wit kaartjie uit sy sak, hy kan die goue letters nie lees nie - hulle
   swem, maar hy weet wat daar staan: 4 n.m. Schoemanstraat 294, Pretoria.
   Hy rol die kaartjie in 'n ronde bolletjie en skiet dit in die water.
   Dit dryf kabbelend stroomaf. Hy staan op, kyk 'n slag om, en loop stadig
   stroomop - weg van die boom met die toegegroeide gliewe soos twee harte
   in sy stam.

   

   
    SKRYWERS-INDABA

   



   OM BETROKKE TE SKRYF

   

   deur Johann de Jager

   Roelf skryf - betrokke: Daar was 'n man van . . .

   Nee, betig hy homself, nie name nie. Nou-nou is jy betrokke in 'n politieke-
   of rasse ding. Liewer net: ''n man.'

   Daar was 'n man wat gespaar het so wat hy kan, hervat Roelf sy sin.

   Ag tog, nou's dit weer singerig, Wil jy 'n liriek skryf Roelof, of wat?

   Maar hoe skryf mens deesdae nog betrokke, dink Roelf as jy nie meer op
   die 'bandwagon' 'n plek kan kry nie. Ek gaan eenvoudig nie stories fabriseer
   soos om ou bedelinge die skuld te wil geen vir al die foute vir al die
   nuwe mislukkings nie, Bishop Lavis en Langa te vergelyk met Bishop's
   Court en Loevenstein, en skryf of ek alles het wat Belhar en Rubicon
   outeuers nog na soek nie.

   Die man, gaan hy weer aan, wou vir sy kinders klappers koop vir Guy Fawkes.

   Mmm, red nou 'n klomp piromaniakke wat ou Engelse terroriaste vereer,
   en hulself desondanks 'n Afrikanervolk noem, dwing dit weer weg van die
   storielyn.

   Roelf buig terug: Die man se kinders het die buurkinders vertel van die
   'fireworks' wat kom. Die het soos bokkomas met hakiesvingers, grootoog,
   oopbek, tone grawend in die sand, aan die heiningdraad gehang. Vir hulle
   was daar nog nooit 'fireworks' nie. Hul ma het net altyd op 'payday'
   daarvan gepraat: As hy weer vanaand hier gesyp aankom dan . . ."

   Toe kom Guy Fawkesaand, en die man monster sy spannetjie in die agterplaas
   om te kom kyk wat pa vir hulle gebring het. In die mbuala het 'n lekker
   houtvuur gebrand, en eenkant het 'napakkie wors gelê wat hy later vir
   hulle sou braai. Oral was gelag in die strate, en 'n knal nou en dan,
   maar eers toe hy seker was die buurkinders loer ook deur die soe-soeranke,
   het hy die eerste klapper aangesteek.

   Maar skielik bars daar 'n oorweldigende kakafonie fluitende ruimtetuie,
   knallende personelmyne, pootjie- en potlood fakkels, en 'n sterrereën
   soos komete met ligroeie en fosforspore, in die townshiphemel bokant
   hulle los. Die kinders het almal omgekyk. Dit was die ryk taxi-eienaar
   op die hoek se bydrae tot 'n kultuur van vuur en swael.

   "Kyk - kyk hier julle", het die man agterageroep, die pakkies klappers
   in sy hand gereed. Die kinders het hom egter nie gehoor nie, hulle het
   na die voorheining toe gehardloop en daar, oopbek, grootoog, tone grawend
   in die sand staan en kyk na die taxibaas se oordondering van alles om
   hom. Selfs die handjievol klein rooi klappertjies se gelyktydige knal
   in hulle eie agterplaas, toe die eensklaps gelyk in die mbuala beland,
   het die konders nie gehoor nie.

   Die man se vrou kyk op, soek sy oë, maar hy kyk af in die as. Haar hart
   wil breek vir hom, want sy weet, netnou kom die bus wat hom wegneem konstruksie
   toe. Sy vat stilletjies sy bewende hand.

   Roelf frommel opeens sy folios in 'n bolletjjie, pluk die 'dankie, maar'
   brief, saam met sy teruggerstuurde manuskrip uit die koevert met sy naamen
   adres in sy eie handskrif daarop, en gooi alles soos 'n handvol impotente
   klappertjies in die kaggelvuur. Toe dam hy ook dieAfrikaanse boekbylae
   in die dagblad by, waar fotos van 'n grinnekende debuutskrywer en sy
   verloofde met hule interkulturele buite egtelike baba op verskyn, en
   skeur dit uit. Ook fotos van die Afrikaanse skrywersorganisasie wat die
   dinge borg se manne en me's, en die onbekende literati en gliterati wat
   die 'happening' bywoon: die nog-'n-frats-het-mos-in-Afrikaaans-gepubliseer-en-ek-was-
   daar groep, met hul slap vingers om wynkelksteeltjies gerank, skaap-agtig
   voor die kamera poserend. 'n "Bash the Boer", indien nog nie "kill the
   farmer" groep nie, veral as dit Boer teen Boper kan wees. Dit is soveel
   meer mode.

   "Vrek julle klomp 'who's who's' van 'n swak subkultuur," skree Roelf,
   as hy sien hoe vertrek die gesigte op die blaaie in die ligte laaie.
   "Vrek julle vals priesters en profete wat die Policarpusse van Afrikaans
   op brandstapels veras. Vrek julle novo eksponente en protagoniste van
   . . ."

   Maar toe vat 'n koel handjie skielik aan sy arm. Roelf weet dit is Anneli,
   wat al die jare nog alles met hom deel, sy tikwerk doen. Sy soen hom
   waar sy hom 'n oomblik tevore die swye met 'n enkele vinger opgelê het.
   Sy weet ook, en sê: "Kom sit hier by my. Ons gaan weer probeer, al is
   party bordjies nou verhang. Een voordeel van die dinge is dat net die
   beste, en egte, nou van ons na vore sal kom - nie meer 'wiens brood man
   eet, wiens woord men dus spreek ' plegings nie."

   "Ja", sug hy. "Afrikaans is seker dan maar die eiendom van elke 'tribe'
   wat hom gebruik. nie net van Christen Afrikanres nie, en ons moét aanhou,
   jy is reg my pragtige mensie. Dalk word ons 'tribe' tog eendag wakker,
   en doen, nou dat staats 'hand outs' nie meer daar is nie, dieslefde vir
   sy skrywers as wat hierdie ander 'Afrikanertribes' vir hulle prulle en
   fratse doen."

   

   
    SKRYWERS-INDABA

   



   DIE DERDE EN DIE VIERDE GESLAG VAN DIE WAT MY HAAT...

   

   deur Johan Horn

   Want Ek die Here jou God is 'n jaloerse God wat die misdaad van die Vaders
   besoek aan die kinders, aan die derde en die vierde geslagte van die
   wat My haat; maar Ek bewys barmhartigheid aan duisende van die wat My
   lief het en My gebooie onderhou; ...

   Die skoffelpik tref met 'n dowwe slag die teiken. Op dieselfde oomblik
   neem 'n weerligstraal 'n reuse, witgebleikte foto van die vrugbare savannaveld
   waaroor stroompies vaal-rooi modderwater loop. 'n Mengsel van rooi bloed
   en en gryserige breinstof lek stadig, maarsonder ophou, uit die diagonaal
   gekloofde skedel van David Hope se blonde kop.

   "Afrika se kinders het opgestaan, Afrika se kinders het geveg......,
   God seën Afrika..."

   Met 'n adamsappel wat op en af spring, lê French C. Hope -vyf jaar oud-
   in die ryk, rooimodder van die Keniagrond, sy lyfie rukkend van skok...,
   newelrig suur van die halfverteerde groente, lamsboud en melk wat hy
   opgebring het; Sy oë rouswart en star; Die Mau-Mau het gekom.

   "God seën Afrika... God seën die kinders van Afrika...", dreun die neulsang
   requiemswaar.... 'n doodsreuk, soos die van die karkasse van die vetgemaakte
   kalf en skaaplam voor Kersfees, hang doodswaar oor die land.

   Kenia, Oktober 1953, "Vrede, vryheid vir die onderdrukte kinders van
   Afrika..."

   Voordat die bus met skoolkinders van die N'Thabankulu Sendingsskool in
   'n wolk van dieselrook en skoolliedjies om die draai in die sinkplaatpad
   duskant Tugela Ferry kom, lê die R4 masjiengeweer lankreeds gereed in
   die bruin hande van French C. Hope - die loop, die strafvinger van God.

   Oktober, 1993... "Vrede, vrede en vryheid vir al die kinders van Afrika..."

   

   
    SKRYWERS-INDABA

   



   WAT HET VAN AMANDA SERFONTEIN GEWORD?

   

   deur Jan G. van Heerden

   Pubertyd het my op die normale stadium van 'n seun se lewe ingehaal en
   al die gewone skade aan my voorheen ongekompliseerde bestaan aangerig.
   My ryk sopraanstem het in 'n wankelrige bariton verander, vreemde uitslae
   het my gesig ontsier en ek het meteens agtergekom dat sommige meisies
   in my klas ruimer bloese as die ander dra.

   Ek het egter eers later die Franse uitroep "Viva la difference!" leer
   ken.

   My nuwe pubertyd-perspektief op die skerper geslag het my nie juis méér
   romanties teenoor my klasmaats laat voel nie, dit het slegs 'n ander,
   interessanter dimensie by my reeds bestaande romantiese aanvoeling gevoeg.
   Ek het romanties oor meisies gevoel van lank voordat my herinneringe
   begin.

   Moeder vertel graag van die oggend toe ek in Hillbrow verdwyn het en
   sy absoluut rasend van bekommernis was. Blykbaar was die hele Hillbrow
   se polisie en bevolking later op soek na die vierjarige met die blou
   oë en die "sailor-suit", maar sonder enige sukses. Net toe sy so teen
   vyfuur finaal besluit het dat ek in die een of ander toordokter se kloue
   moes beland het en dele van my teen dié tyd seker al as muti verkoop
   is, kom ek egter ewe kordaat en tevrede by die huis aangestap.

   Op navraag blyk dit toe dat ek 'n meisie van my eie ouderdom raakgeloop
   en op haar uitnodiging die dag saam met haar en haar oppasster in hul
   woonstel deurgebring het.

   Daarna is ek soos 'n krimineel agter slot en grendel gehou en het die
   nooientjie nooit weer gesien nie. Ek vertrou dat die "one day stand"
   haar nie met verbittering teenoor die mansgeslag in haar hart laat opgroei
   het nie.

   Die eerste romantiese ervaring wat ek wél onthou, is die meisie met wie
   ek in standerd een gekys was. Dit is inteendeel ook die één verhouding
   wat ek nooit sal vergeet nie.

   Dit was in 1959 in die Glen Harmony-laerskool en haar naam was Amanda
   Serfontein. Sy het die mooiste stout oë bokant rosige, ronde wange, liggies
   met sproete besprinkel, gehad. Die gesiggie was met kort, ligbruin hare
   omkrans en vir standerd een-volmaaktheid was die prentjie met 'n regop
   rug, reguit skouers en die pragtigste wipboutjies afgerond.

   Ek kan nou nie dink wáárom ek al hierdie fisiese detail onthou nie. Die
   duiweltjies in die oë en die sproete ja, maar agterstewes het my nog
   nooit juis geprikkel nie.

   Ek kan selfs vandag nog nie 'n sproetgesiggie sien sonder om te dink
   dat die eienaar daarvan lewendig van geaardheid moet wees nie. En waarskynlik
   stout ook.

   Amanda kon onderhoudend gesels en terg en grappies maak, en wou selfs
   pouses saam met die seuns sokker speel, maar om die een of ander rede
   wou hulle dit nie toelaat nie. Laerskoolseuns is nou nie juis die intelligentste
   verteenwoordigers van die menslike ras in die algemeen, en die manlike
   geslag in die besonder nie.

   Meer as drie dekades het sedertdien verloop en die newels van die tyd
   het die neiging om die negatiewe te verberg en die positiewe met roos
   te tint, maar ek kan tòg onthou dat ons groot maats was. Maandagoggende
   kon ek nie wag om by die skool te kom en te hoor wat Amanda oor die naweek
   gedoen het nie. Haar ouers het daaraan geglo dat naweke bedoel is vir
   visvang en piekniek by die Sandrivier, of ten minste 'n fliek by die
   inry. Of kuier by vriende of familie - enigiets behalwe tuisbly.

   Amanda het ook oor die vermoë beskik om my te laat voel dat ek en wat
   ek doen belangrik is, en vir watter normale mens is dit nie die grondslag
   van 'n bevredigende verhouding nie?

   Dan ook het hierdie wonderlike skepsel se ma die heerlikste toebroodjies
   gemaak en was Amanda uiters mededeelsaam daarmee. Die pad na 'n man se
   hart...

   Sy het my afgesê toe ek 'n groot koper skedelring opgetel en dit vir
   Estelle gegee het nadat sy my herhaalde male met daardie groot oë van
   haar daarvoor gevra het. Ek het destyds gedink dat Amanda onregverdig
   teenoor my was, want die ring was regtig lelik - die een "robyn"-oog
   was selfs weg, maar noudat ek heelwat ouer en (net effentjies) wyser
   is, weet ek dat mooi of lelik niks met die saak te make gehad het nie.

   Amanda Serfontein het die maatstaf geword waaraan ek alle meisies in
   die volgende meer as dertig jaar sou meet.

   Al is 'n meisie hoe goed opgevoed en intelligent, as sy nie 'n humorsin
   het nie, is sy 'n las vir die samelewing. Is sy mooi en so interessant
   gepleister dat sy verkeersknope veroorsaak wanneer sy in die straat afstap,
   maar mens mag nie haar hare deurmekaar maak of van sport voor haar praat
   nie, dan is sy slegs goed genoeg om in iemand ánders se glaskas bewaar
   te word.

   Die ergste is wanneer 'n vrou glo dat sy 'n koningin en mans haar onderdane
   is.

   Vreemd, hulle is gewoonlik ook dieselfde dames wat kla dat mans almal
   dieselfde is en geen ruggraat het nie.

   Dit is makliker om iets te wees wanneer jy toegelaat word om dit te wees,
   as wat dit is om teen die wil van die wat die naaste aan jou is dit te
   probeer wees.

   In standerd drie was daar die langbeen Alice Blake. Na háár was daar
   niemand totdat ek twintig was nie, miskien omdat ek gedurende daardie
   tydperk die magiese wêreld van Lees ontdek en behòòrlik ondersoek het.
   Of dalk het die pubertyd meer draaie met my geloop as wat ek besef.

   Soos wat dit maar gaan wanneer mens die halfpadmerk bereik het, wonder
   ek deesdae dikwels oor gebeure en mense uit die verlede, soos:

   Sou ek vandag gelukkiger gewees het indien ek deur my lewe heen meer
   waarde aan geld as aan 'n goeie boek of 'n mooi plaat geheg het?

   Ek onthou dat Marina Brink gewoonlik die meeste punte in ons klas vir
   Afrikaanse opstelle behaal het. Het sy toe ooit 'n skryfster geword?
   Sy het beslis die talent daarvoor gehad.

   Waarom het Christoffel Odendaal alle kontak met sy ou skoolmaats verbreek?
   Ons sukkel al jare om uit te vind waar die man hom nou bevind.

   En wat het van Amanda Serfontein geword? Is sy veertig, vet en vervelig
   - afgerem deur jare van kinders op die heup en 'n man in die kroeg, of
   het sy nog die fonkel van die lewensvuur in haar oë en is die wip nog
   in haar romp wanneer sy stap? Is Amanda dalk die gloeiende kooltjie wat
   haar man 'n suksespad deur die lewe laat brand, of is sy 'n onderwyseres
   wat aan laerskoolseuns probeer leer dat meisies òòk sokker kan speel.

   En onthou sy nog die seuntjie met die skuins kuif met wie sy in standerd
   een gekys was?

   

   
    SKRYWERS-INDABA

   



   FATAP

   

   deur Jan G. van Heerden

   "Is daar in Afrikaans so 'n woord soos 'fatap'?" vra Danie uit die bloute.

   Ek en Lucas kyk verdwaas vir mekaar, dan weer na Danie.

   "Nee."

   "Nie wat ek van weet nie. Wat beteken dit?"

   "Wel, verskillende dinge. As jy jou Merc om 'n lamppaal gevou het, kan
   jy sê jou kar is fatap. Of as jou onversigtige buurman 'n boom in sy
   erf afkap en die ding val jou motorhuis inmekaar, dan sal jy sê hy is
   fatap in sy kop!"

   Ons lê soos ons lag.

   "Nou vir wat noem jy nie die ding by sy naam nie?" en "Van wanneer af
   is jy so eufemisties gestem?" wil ons weet.

   "Vandat ek byna vir die dominee van Kimberley gesê het wat ek van sy
   idee dink om Windows 95 op sy ou AT te probeer installeer. Gelukkig het
   ek my betyds kon keer, maar toe dink ek so by myself, Afrikaans kòrt
   'n woord soos fatap sodat ouens soos ons onsself in goeie geselskap regmatig
   kan uitdruk sonder om aanstoot te gee. Ek meen, fatap klìnk miskien soos
   vloek, maar dit is nie, so niemand kan vir jou kwaad wees as jy die woord
   gebruik nie. En dan is Afrikaans ook sommer 'n woord ryker."

   Danie glimlag saam met ons, maar ons kan sien hy is ernstig. Ons dink
   oor die saak na.

   "Jy weet," peins ek, "ek het 'n vriendin wat dieselfde gevoel as jy het.
   Elna sal iets sê soos 'Ek is nou sommer de skroef in,' want sy voel skroewe
   en boute en moere val in dieselfde kategorie, maar skroewe tel nie as
   vloeke nie."

   "Miskien kan ons ons eie woordeskat opbou," reken Lucas. "Iets soos 'Ek
   sal jou sommer spafniek,' of 'die krallevonk maak my nou de poertsnjie
   in."

   "Ek hou weer daarvan om te sê 'jy kan nie teen die donderweer roep nie,"
   waag ek, maar Lucas is nou op volle vaart.

   "As ek 'n ou nou regtig slég wil sê, dan noem ek hom 'n enkel."

   "Nou waarom 'n enkel?" wil Danie weet.

   "Want 'n enkel is selfs nog 'n goeie halfmeter laer as enige van die
   ander dele van die anatomie wat mens gewoonlik in die geval gebruik,"
   grinnik Lucas selfvoldaan.

   In die volgende agt of tien minute het ons taal seker maklik twintig
   of dertig woorde ryker geword. En ook weer armer, want ons het nie neergeskryf
   nie, omdat ons gevoel het niemand sal ons skeppings gebruik nie.

   "Waarom in die eerste plek enigsins energie op sulke woorde mors?" mag
   u dalk ewe vroom en fatsoenlik vra.

   Om die een of ander rede gaan dit my nie bevredig om "Sjoe!" te sê wanneer
   ek my toon teen die badkamerdeur stamp nie - "Sjoe!" is nie 'n baie doeltreffende
   pynstiller nie. 'n Sterk pyn het 'n sterk woord nodig. Ek het ook al
   geleer dat 'n hond nie die woorde "Loop!" of "Gaan weg!" mooi begryp
   nie. Hulle reageer egter goed op woorde volop met "f" en "k"-klanke besaai.
   "Voertsek!" is maar één van daardie woorde.

   Sommige dikvellige dawies verstaan ook nie altyd wanneer mens verlang
   om alleen gelaat te word nie. Skimpe help nie en direk vra soms ook nie.
   Hy kry egter gewoonlik onmiddelik die boodskap wanneer jy maak of hy
   'n kelner is en vir hom vra om vir jou "four koffies hiesô" te bring.

   Miskien is Danie reg. Miskien ìs daar in Afrikaans plek vir 'n woord
   soos "fatap". Dis natuurlik nou totdat iemand eendag besluit dis 'n vloekwoord
   en ons dan weer iets anders sal moet uitdink...

   

   
    SKRYWERS-INDABA

   



   DIE VLUGTIGHEID VAN VREUGDE

   

   deur Jan G. van Heerden

   Dit neem byna 'n minuut voordat Jurg besef dat dit 'n féétjie is wat
   so sukkel om los te kom.

   As jy met verkyker en kamera gewapen voëls in die bos gaan jag en jy
   kom op iets af wat in 'n boom spartel, dan verwag jy dat dit 'n voëljie
   of dalk 'n groot mot of skoenlapper moet wees. Jy verwag allermins 'n
   dametjie van so twaalf of dertien sentimeter hoog met haar voet agter
   'n stuk bas vasgevang!

   Onwillekeurig trek Jurg sy asem vinnig in. Die geluid laat die fee verskrik
   opkyk. Dan beweeg haar hand blitssnel na haar gordel en die volgende
   oomblik verdwyn sy.

   Wel, ook nie regtig verdwyn nie. Daar waar die feetjie was, is nou 'n
   dowwe wasigheid te bespeur, maar as hy sy oë effens weg beweeg, dan is
   dit asof hy die feetjie net-net uit die hoek van sy oog kan sien.

   Jurg is nou al skokke gewoond en dit neem hom slegs twee sekondes om
   te verstaan wat gebeur het.

   "Jy kan jou maar weer sigbaar maak," sê hy, "ek weet nou van jou."

   'n Minuut lank gebeur daar niks. Dieper in die bos kwinkeleer 'n regte
   voëltjie sy vreugde oor die wonder van die lewe uit. Die blare in die
   boomtop beweeg liggies in die byna onwaarneembare luggie heen en weer
   en 'n mier loop om die stam op soek na kos, maar waar die feetjie 'n
   minuut gelede nog gespook het om haar voet los te kry, is daar nog steeds
   net die dowwe kol te sien. As hy nie van beter geweet het nie, sou Jurg
   kon gedink het dat dit 'n natuurlike verkleuring van die boombas is.

   "Kyk, ek het heeldag tyd en ek weet jou voet sit te stewig onder daardie
   stuk bas vas vir jou om dit self los te woel. Wees nou 'n soet dogtertjie
   en maak jou weer sigbaar sodat ek kan sien om jou daar uit te kry sonder
   om jou seer te maak."

   Na nog 'n paar sekondes verander die kol op die boomstam weer in 'n feetjie.

   Jurg beskou hierdie verskynsel teen die boomstam eers baie aandagtig.
   Was dit nie vir die feit dat sy so klein is nie, sou hy kon glo het dat
   die fee eintlik 'n gewone mensmeisie is - 'n baie mòòi meisiemens is.

   Lang, sagte, ligbruin hare vorm 'n raam om die hartvormige gesiggie.
   Bokant die vol, rooi lippies is die effense wipneusie en bokant die hoë
   wange pryk die grootste, blouste oë met die langste wimpers wat Jurg
   nog ooit aanskou het. Die geblomde rokkie in pastelkleure is van moderne
   snit, van die soort wat halfpad tussen die sitvlak en die knieë sit en
   'n laerige halslyn het. Die haarstyl is ook aan die moderne kant, maar
   gelukkig het sy nie van daardie aaklige dokwerker skoene aan waarvan
   die jongmense so hou nie. Inteendeel, die hele indruk is van sagte, jong
   vroulikheid en Jurg wens opeens dat sy nie 'n feetjie nie, maar 'n regte
   mens is.

   "Jy het dan nie vlerke nie!" merk hy op.

   "Ek is 'n fee, nie 'n engel nie!" antwoord sy en vou haar arms uitdagend
   oor haar bors. Die gevolg is dat die inhoud van die lae halslyn meer
   sigbaar word en Jurg onthou meteens kinderverhale waarin mense op feë
   verlief geraak het. Hy onthou ook ander dinge.

   "Is dit nie gebruiklik dat jy 'n wens of drie aan my toestaan voordat
   ek jou bevry nie?"

   "Is jy nie bang dat ek jou dalk in 'n padda of iets verander as jy dit
   nié doen nie?" kom die parmantige teenvraag.

   "As jy regtig kon toor, sou jy jouself al lankal losgekry het. In plaas
   daarvan sit jy nou soos 'n voëltjie met sy voet in 'n wip en spartel.
   Nee wat, ek is nie bang vir jou nie."

   "En jy hoef ook nie vir my bang te wees nie, ek wil jou nie leed aandoen
   nie." voeg Jurg haastig by.

   "Natuurlik kan ek toor! Hoe dink jy het ek my dan onsigbaar gemaak?"
   Alhoewel die stemmetjie nog uitdagend is, is die arms nie meer so ferm
   oor die bors gevou nie en probeer die feetjie weer om ongemerk haar voet
   los te pluk.

   "As ek moet raai, het jou kamoeflering - jy was nie regtig onsigbaar
   nie - meer met die elektronika in daardie gordel om jou middellyf as
   met toordery uit te waai."

   "Nou hoekom wil jy dan wense wens as jy nie glo dat ek kan toor nie?"

   "Dit is eintlik nie 'n wens nie, maar wel 'n versoek, en een wat jy sonder
   towerspreuke of moeite sal kan toestaan. Tussen hakies, ek is Jurg, wat
   is jou naam?"

   "Vreugde. Wat wil jy hê?"

   "Sal jy asseblief op hierdie tak kom sit of staan na ek jou losgemaak
   het. Dan stel ek my kamera op outomaties en staan agter jou met my gesig
   langs jou en neem ons saam af."

   Vreugde kyk Jurg agterdogtig aan. "Jy wil die foto seker aan een of ander
   tydskrif gaan probeer verkoop, maar jy sal dit nie regkry nie. Hulle
   soek deesdae foto's van vlieënde pierings, nie feë nie."

   "Die foto is vir my eie oë bedoel. Dit sal my altyd daaraan herinner
   dat die skepping selfs wonderliker is as wat die mens hom kan verbeel,
   en dat verbeelding en werklikheid soms dieselfde verskynsel is. In die
   skemering van my lewe sal ek na die foto kan kyk en die dag onthou toe
   ek besef het watter onreg ons ons kinders aandoen deur hulle die 'feite'
   van die lewe te leer - dat daar nie dinge soos feëtjies en drake is nie,
   en dat die mens die hoogste vorm van intelligensie is. Die foto sal my
   skakel met die aarde en die natuur wees."

   Byna 'n minuut lank kyk Vreugde en Jurg stil in mekaar se oë. Om hulle
   kraak en ritsel die bos en roep 'n voël na sy maat. Dan neem sy 'n besluit.

   "Goed, kry my hier uit."

   "Belowe eers."

   "Ek belowe."

   Jurg druk met sy linkerhand teen die boomstam langs Vreugde sodat sy
   daarop kan steun. Met sy regterhand lig hy die bas versigtig op en die
   fee trek haar voet uit. Jurg plaas haar liggies op die tak neer en beskou
   die voet aandagtig.

   "Dit lyk asof jou enkel ietwat verstuit is. Jy sal dit stewig moet vasdraai
   en vir 'n week of twee so min as moontlik daarop moet trap. Ek aanvaar
   dat julle wel dokters het wat jou sal kan help?"

   "Ja. En dankie vir jou hulp. Jy was reg, sonder jou sou ek dalk nie daar
   kon uitkom nie. Jy kan nou maar die foto neem as jy wil."

   Jurg haal die kamera om sy nek af en stel dit op. Toe hy tevrede is dat
   alles reg is en dat Vreugde mooi in fokus is, verduidelik hy:

   "Wanneer ek nou hierdie knoppie druk, sal ek tien sekondes hê om daar
   by jou stelling in te neem. Die kamera sal die foto neem net nadat dit
   vir 'n sekond of twee vinnige piepgeluide gemaak het. Is jy gereed?"

   Vreugde knik haar kop. Jurg druk die knoppie en skarrel om sy posisie
   in te neem. In die proses merk hy nie dat die feetjie haar hand oor haar
   gordel beweeg nie...

   Na die kamera sy piepgeluide en die uiteindelike klikgeluid gemaak het,
   streel die fee weer oor haar gordel, draai dan vinnig na Jurg toe om
   en soen hom op die wang.

   "Baie dankie weer vir jou hulp. Ek sal moet gaan voordat die mense tuis
   te bekommerd oor my raak. Totsiens!"

   Voordat Jurg kan reageer, beweeg haar hand na haar gordel. Stadig styg
   sy van die tak af op en vlieg dan vinnig tussen die bome deur om binne
   sekondes in die bos te verdwyn.

   Lank staan Jurg haar agterna en kyk voordat hy omdraai, sy kamera om
   sy nek hang maak en huis toe gaan. Hy is ineens nie meer lus om vandag
   nog voëls af te neem nie.

   Die volgende dag staan Jurg in die winkel met die ontwikkelde foto in
   sy hand. Ingedagte staar hy daarna.

   "Dit is 'n baie mooi foto van jou meneer," sê die winkelassitente, "jy
   lyk so gelukkig daarop. Net jammer van daardie dowwe plek langs jou gesig.
   Wat was dit, 'n vallende blaar of 'n tor of 'n ding wat verbygevlieg
   het net toe die foto geneem is?" wil sy weet.

   Jurg antwoord nie dadelik nie.

   "Dit was my oomblik met Vreugde," glimlag hy dan en haal sy beursie uit
   om te betaal.

   

   
    SKRYWERS-INDABA

   



   DIE KRAG VAN GEBED

   

   deur Jan G. van Heerden

   Soos wat dit maar soms na 'n moeilike week op kantoor gebeur, sit ons
   een Vrydagmiddag na werk oor 'n blikkie ingelegde mout en ginnegaap.
   Die feit dat daar dan baie gelag en min sin gepraat word, het egter niks
   die uitwerking van die hopsvoggies uit te waai nie, maar is eerder aan
   die geleidelike ontlading van die week se spanning te wyt.

   Tussen die twakpratery deur vertel Paul toe die volgende juweeltjie.

   "Julle moet tog nooit die krag van gebed onderskat nie, selfs al is dit
   net 'n skietgebedjie, en selfs al bedoel jy dit dalk nie regtig nie.
   Ook moet jy oppas dat jy nie dalk presiés kry waarvoor jy vra nie."

   Dadelik wil almal weet wat hy daarmee bedoel.

   "Wel, so 'n tydjie gelede moes ek vir die een of ander saak na die universiteit
   gaan. Daar stap ek toe oor die terrein en verby die geboue waar ek sélf
   twintig jaar vantevore geswoeg het om geleerd te raak, en ek sien die
   veranderings wat in die twintig jaar plaasgevind het, veral op die gebied
   van kleredrag. Oral is daar hierdie jong, ferm, bruingebrande lywe in
   die absoluut minimum geklee. Bene en borste word met argelose onbesorgdheid
   vertoon, totaal anders as in my tyd."

   "Soos julle weet, is ek 'n uiters gelukkig getroude man, maar in 'n oomblik
   van swakheid dink ek toe by myself: 'Ag, as ek tog net één keer in my
   lewe weer by 'n student kan slaap!' Julle weet, so byna 'n skietgebedjie
   wat ek opstuur."

   "Ek het toe die afspraak nagekom en is daarna huis toe. Daar het dinge
   hul normale gang gegaan. Later het ons gaan slaap. Soos ek gesê het,
   is ek en my vrou baie gelukkig getroud, en toe ons in die bed klim, het
   ons dit net weer op praktiese wyse aan mekaar bevestig."

   "Terwyl ons later knus in mekaar se arms lê, sê my vrou ewe skielik:
   'O ja Paul, ek het vergeet om jou sê! Ek het besluit dat ek nou moeg
   is om hier by die huis te sit en niks doen. Daarom het het ek my vandag
   by UNISA gaan inskryf vir my honneursgraad!'"

   "Dis nou die krag van gebed. Ek het miskien nie gekry wat ek in gedagte
   gehad het nie, maar ek het wél presies gekry waarvoor ek gevra het!"

   

   
    SKRYWERS-INDABA

   



   SOET LEMOENE

   

   deur Pieter Honiball

   Hulle het gesê dit sal nie aard hier nie.

   Snaaks, dis presies wat hulle oor my gesê het. En hier is ek nog steeds.

   Tog vreemd hoe mense se koppe kan werk. Die Vrystaat se wapen het dan
   'n lemoenboom op, maar moenie hulle probeer oortuig dat lemoene hier
   sal aard nie.

   Ek het maar gesukkel hier. Baie moeite om aan te pas. Maar hier is ek
   nog steeds.

   Mense het gedink ek's snaaks, eksentriek het hulle gesê. Ek wou net bome
   plant, miskien iets skryf. Vir hulle wou ek skryf, vir hulle wou ek die
   lemoene plant, as hulle net wou glo. Glo in my en my lemoene. Oor my
   woorde kan ek hulle nog vergewe, maar lemoene, soet lemoene, wie kan
   nie daarin glo nie.

   Ek sien nou nog die vlakte, die leë blou lug en die wakende koppe al
   om die horison. So leeg, leeg soos net hulle siele kon lyk.

   Een boom, het ek altyd gesê, een boom, kon 'n hele vlakte met soet lemoengeur
   vul.

   Nou lê ek hier begrawe onder die lemoen boom.

   Soet lemoene.

   Tog jammer dat dit so moet mors, die soet lemoene.

   

   
    SKRYWERS-INDABA

   



   MY NUWE KLEED

   

   deur Pieter Honiball

   Die twee het inderhaas hier aangekom. Snyers van formaat. So is hulle
   aan my voorgestel. Onder die grootste geheimhouding wou hulle werk. Ek
   het dit maar toegestaan. Ek is juis so erg oor nuwe klere. Veral as die
   nuwe klere nog boonop towerkragte sou hê. Wie kan dit weerstaan.

   Dae lank het hulle gewerk. Net af en toe het een sy neus deur die deur
   gesteek om 'n bestelling te plaas.

   Weefstof van suiwer goud, diamant knope, systof uit die ooste en fynnegyte
   uit al die uithoeke van die wêreld.

   Die volk, moes ek swaar belas, en my nuuskierigheid kon ek skaars bedwing.

   Een na die ander het ek my ministers ingestuur.
   Miskien was dit 'n bietjie stout van my, maar die kleed, 'n towerkleed,
   sou die geringste onbevoegtheid kon verklap.

   Die een na die ander het hulle kom raporteer. Wat 'n plesier was dit
   nie om te hoor van die pragtige kleure wat sysag uit die weefgetou sypel
   nie.
   Kristal helder bergwater, loutergoud uit die smeltoond.

   Ek het dadelik 'n optog laat reel.
   My ganse koninkryk moes dit aanskou.
   My nuwe kleed.

   Ek het heel voor aan die optog gestap, met twee hofknapies aan die punte
   van my mantel.
   Eers was die skare stil, oorweldig, of nee, gewyd.
   Gewyd het hulle my skoonheid betrag, en toe, toe hulle hulself nie meer
   kon beteul nie het dawerende toejuiging om my losgebars.
   Ek het gegloei van trots.
   'n Seuntjie het langs die pad agter die optog aan meegedoen.
   Die bewondering in sy oe, sy handjies wat opgewonde klap. Jammer dat
   die snyers so in der haas hier weg is.
   Teen die einde van die optog het die seuntjie deur die dawerende skare
   gebeur, en vlak by my kom staan.
   Die skare het stil geword, jy kon 'n naald hoor val.
   Die klein kaalvoet seuntjie het my stip in die oe gekyk, en toe, soos
   vir 'n held, 'n klein blommetjie na my toe uitgesteek.

   Regtig jammer dat die snyers nie daar was om dit te aanskou nie.

   

   
    SKRYWERS-INDABA

   



   DIE HERFS IN BETHULIE

   

   deur Pieter Honiball

   Dit was altyd of hy lief was vir die rotte. Tog tragies.

   Ons ander het tot vervelens toe valletjies gestel, of gif uitgesit. Hy
   was anders. Menige male het ek op valletjies in die kaste of agter die
   stoof afgekom, wat net oënskynlik vanself afgegaan het. Hy het dit ontken,
   maar ek kan hom nou nog sien glimlag as die rotte ritselend oor die plafon
   hardloop. So amperse grynslag.

   Sy cd speler het ek gedink skort iets mee. Die het permanent vasgehaak
   op L'Autunno; Herfs, van Vivaldi. Oor en oor, tot vervelens toe moes
   ons dit aanhoor. Dit was ook sy gunsteling tyd van die jaar, herfs, en
   die winter was al in sy doodsnikke, dan kon jy nog die herfs in sy oë
   sien. Hy het maar meesal in sy bed gelê, en moenie probeer om die verdomde
   cd aan te skuif nie. Dan bars die hel los. So het ons geleef saam met
   die skrywer, Vivaldi se Herfs en die rotvoetjies oor die plafon. Ons
   het hom nooit sien skryf nie, maar sy huur was vooruit betaal, en dit
   het gelyk of hy geld het. Hy het darem goed geëet, en daar was die Hi
   Fi.

   Astraal, het hy beweer, kon hy homself projekteer. Oor sy lêery op die
   bed het hy gesê, dit was net sy anker vir wanneer hy agter die herfs
   aan vlieg en vry tussen die vallende blare rondsweef en in die goud van
   die skemerson baai. Ons het hom maar gelos, sy huur was betaal.

   Net die rotte wat my so gepla het. Dit was asof dit erger geword het,
   miskien selfs vandat hy daar ingetrek het, maar 'n mens kan nie sê nie.
   En toe kom die ding oor ons pad.

   Ek het vroeg wakker geword, dit was vrek koud. Ek wou bietjie koffie
   gaan maak, want ek was styf in die bene. Dit was nog stik donker, net
   my flitsliggie teen die swaar donker. Die houtvloer het gekraak onder
   my al was ek versigtig om nie die ander wakker te maak nie. Ek moes verby
   sy kamer. Snaaks ek hoor nou nog die Herfsmusiek, en dan klok helder
   die fyn gepiep en geritsel en gekraak. Ek sien ook nou nog in my flou
   flitsliggie die diusend blink ogies gulsig van die bed af opkyk. Tog
   tragies.

   Die ambulansman sê hy het nie eers wakker geword nie. Sy huur is nog
   vir 'n jaar vooruit betaal, maar jy kan maar die kamer kry as jy wil.

   

   
    SKRYWERS-INDABA

   



   DOOD

   

   deur M. C.

   Snaaks dat die dood onsekerheid wek - dis dan juis die een gebeurtenis
   wat onafwendbaar, eenhonderd persent seker op gereken kan word.

   Miskien omdat dit partymaal so bliksems vinnig en onverwags op jou afgedwing
   word. Konfrontasie met die dood kom altyd onverwags. Die een oomblik
   leef almal flat-out; maak geld, paar, bou huise, bou beroepe uit, studeer
   verder, en dan raak iemand net weg.

   Die eerste keer wat een so wegraak is dit amper asof dit ongesiens verbygaan.
   Jeug en voortvarendheid maak jou vanuit eie perspektief onsterflik. Later
   raak dit meer ontstellend - die voorval herhaal homself nou te veel kere.

   Dis soos mortiere op die grens; jy hoor hom kom maar jy weet nie waar
   hy gaan val nie. En as hy geval het en dis mis lê jy en wag vir die volgende
   een om te kom. Niemand weet of hierdie een nie dalk raak gaan wees nie
   - jy weet nie voordat dit mis was nie. As dit raak was weet jy in elk
   geval niks nie. Die knop op jou maag raak net taaier, jou tande seerder
   gebyt, jou hande witter gevat om jou geweer se swart hoerlyf.

   Party val naby, ander verder.

   Agterna gaan help jy om kadawers in die bodybags te sit. Dogtags moet
   in die mond gesit word vir uitkenning - dis nou as daar nog 'n mond is
   om dit in te sit.

   Voor die manne doen jy jou werk en jy hou jou bek. Almal 'n klomp bullshitters.
   Want vanaand gaan suip jy om te vergeet van die verflenterde lywe en
   dooie oë. Jy wil inhaal op die lewe. Niks mag by jou verbygaan nie, jy
   wil niks mis nie. Die paar arme donners wat nou op pad is terug States
   toe het hulle kans gehad. As hulle uitgemis het op die lewe, gaan jy
   nie dieselfde fout maak nie.

   En as jy uiteindelik iewers in 'n gat gaan kruip om te slaap, slaap jy
   alleen saam met net jouself. Jy weet dat jy vandag gelukkig was. Die
   ou man met die sekel het jou misgekyk. Maar hy gaan vir jou kry, eendag.
   Hy't 'n ewigheid se tyd en geduld. Maak nie saak wat jy doen om weg te
   kom nie, kry sal hy vir jou kry.

   Die mens se geheue is ontstellend kort. Skrik bly net vir 'n ruk in jou
   lyf sit. Dit neem nie baie lank voor jy ophou onthou nie. Almal ploeter
   bewusteloos deur die lewe asof daar nie 'n einde aan is nie. Jy mors
   met iets wat jy nie weet hoe duur dit is nie. Op die een of ander manier
   hou jou kop tog telling van die wat wegraak rondom jou. Jy skryf dit
   nêrens neer nie, maar elke keer wat iemand verdwyn, weet jy dat jou beurt
   een nader is.

   Dis dan wat die skrik begin ophoop. Soos wat jou beurt nader kom word
   die skrik elke keer groter.

   Om bang te wees verskil van skrik. Bang maak jou soos 'n vernielde hond
   wat homself elke keer natpis as jy naby hom praat, en later net vanuit
   sy hok vir jou loer. Skrik maak jou wakker, bewus, attent. Vir 'n klein
   rukkie gee jy weer aandag aan dinge wat afgehandel moet word voordat
   jy verhuis. Dan is die lewe die spil waarom alles draai.

   Dood maak jou lewendig, terwyl gewoonte jou aan die slaap sus. As jy
   dood nie gereeld sien nie, raak jy weer gerus - dit wat jy nie sien nie,
   bestaan nie.

   Vergeet is dieselfde as vergewe. As die doodsengel met sy stink asem
   in jou gesig kom blaas het, vergeet jy in 'n oomblik alles wat vroeër
   'n oorlog sou ontketen het. Die woede en frustrasie van moedswilligheid
   en selfsug tydens 'n huwelik maak dan nie meer saak nie. Beloftes wat
   gemaak is en nie nagekom is nie, word nie eers aan gedink nie.

   Die wreedheid van minagting tydens die lewe kon net sowel nooit gebeur
   het nie.

   Andere se dood help jou om sekere dinge te vergeet. Party van die wat
   doodgaan, was vriende. Ander was net kennisse, sommige was familie. Elkeen
   se verbintenis met jou was uniek. Eers na die dood word 'n geheelbeeld
   gevorm van wie die mens werklik was.

   Dis asof die dood alles finaal afhandel en voltooi. Hy laat jou weerloos,
   magteloos. Almal word oor dieselfde kam geskeer. Die Dood is die groot
   gelykmaker. Hy maak van die rykes niks, gee vir die armes 'n begrafnis
   van die staat af, en laat die snobs ook vrot, nes enige ander pleb.

   Mense wag altyd te lank. Stel uit totdat te laat is. Selfsug laat jou
   huil en treur oor diè wat nou elders woon, en jy wonder hoekom jy nie
   maar meer geduld betoon het toe jy die kans gehad het nie. Jy wens dat
   jy meer tyd spandeer het om liefde te gee, en dat jy minder krities was.
   Alles is dan so gou verby.

   En in retrospek was dit waaroor jy kwaad was nie regtig so erg nie. Uiteindelik
   is selfverwyt 'n helse vermorsing van goeie tyd en energie.

   Snaaks dat die enigste ding wat seker is in vandag se onseker lewe, so
   doelbewus vermy word.

   

   
    SKRYWERS-INDABA

   



   MARIONET

   

   deur M. C.

   Hy het uit gewoonte grootgeword. So ver terug as sy geboorte het niks
   ooit in sy lewe gebeur sonder dat iemand anders dit nie reeds as voorbeeld
   vir hom gedoen het nie.

   Om mee te begin is hy uit tradisie gebore. Sy ouers het hulself verplig
   gevoel om 'n seun te maak vir die nageslag. Iemand moes tog die familienaam
   voortdra. Oor voeding het niemand getwyfel nie - sy voorgeslagte was
   dan almal borsbabas. Die feit dat hy dag en nag geskreeu het omdat sy
   ma nie genoeg melk gehad het om sy honger te stil nie, het haar net meer
   vasberade gemaak om nie haar plig te versuim nie.

   Toe hy op vyf maande sy eerste tande gekry het, was hy terstond dokter
   toe geneem vir 'n deeglike ondersoek. Niemand in die familie het nog
   ooit voor ses maande tande gekry nie, en abnormaliteite kan nie geduld
   word nie. Op agtien maande het sy ma geweet dat die oomblik aangebreek
   het om hom van die doeke af te kry - tradisie, sien. Sy het halstarrig
   voortgegaan met 'n martelproses vir haarself en hom. Weke lank was hy
   genadeloos gedreig, gedryf om die potjie te gebruik. Uiteindelik het
   sy hom oortuig dat sy voëltjie gaan afval as hy hom weer natpiepie. Tot
   die dag van sy dood kon hy nooit weer snags aan die slaap raak sonder
   dat hy nie sy geslagsdeel met beide hande vasgehou het nie.

   Skoolgaan was 'n nagmerrie. Hy het aanvanklik met die lewenslus van enige
   sesjarige uitgesien na die nuwe ervaring. Sy hond ( 'n seun moet 'n hond
   hê ) was sy meedoënloos getroue metgesel. Die eerste skooldag moes hy
   sonder sy hond aanvat. Dag twee het hy en die hond saam skool toe gestap,
   maar pouse het die onderwyseres die hond teruggeneem huis toe. Hond het
   egter binne 'n halfuur weer teen die skooldraad gekwyl.

   Die proses het homself vir 'n week herhaal, totdat hy aangespreek is
   deur die skoolhoof. Met die dreigemente reeds vergete het hy sonder enige
   moedswil na die naweek weer saam met sy vriend skool toe gegaan. Die
   hoof, 'n gedissiplineerde broederbonder, het korte mette van die saak
   gemaak. Ongehoorsaamheid word op een manier hanteer, en dis met die lat.
   Die onderwyseres het met genoegdoeding die seun se verwarring en verslaendheid
   vertolk as stille gehoorsaamheid.

   Party mense word gebore om deur ander vertrap te word. Nie omdat hulle
   dit verdien, of omdat hulle daarvoor vra nie, maar bloot omdat hulle
   anders gebore is. Soos iemand wat linkshandig gebore is. Met vandag se
   empatie jeens kinders is dit byna ondenkbaar dat daar teen linkshandigheid
   gediskrimineer sal word. Maar in die tyd wat die seun begin skoolgaan
   het was linkshandigheid as 'n afwyking beskou.

   Na die sessie met die skoolhoof was hy redelik lugtig alreeds. Niksvermoedend
   het hy tydens die eerste skrifles met sy linkerhand begin skryf, want
   dit het vir hom reg gevoel. Dit was dan die hand wat hy gebruik het om
   bal te gooi en albaster mee te speel. Soos 'n furie uit die hel het die
   onderwyseres op hom neergedaal, die potlood uit sy hand gegryp en die
   hand vuurwarm geklits. Verstom oor die reaksie het hy die ander hand
   probeer, maar dit wou nie deug nie. Weer linkerhand. Weer reaksie. Oor
   en oor.

   Hy wou nooit moedswillig wees nie, maar was gou so geklassifiseer. Uiteindelik
   het sy die hand wat die sonde doen agter sy rug vasgebind. Vir ses maande
   het hy so skoolgegaan, hand vasgebind. Die onderwyseres het gewen, soos
   die skoolhoof, maar die seun het sy wil verloor. Hy het nooit weer probeer
   nie, nie eers om vir homself te dink nie.

   Hoe ouer hy geword het, hoe meer het hy besef dat 'n mens baie verder
   in die lewe sal kom as jy nie teen andere se wil dinge doen nie. Hy het
   alles in sy vermoeë gedoen om mense tevrede te stel. Sy hele bestaan
   het daarom gedraai. Afkeuring of kritiek was vir hom sinoniem met verwerping.

   Op hoërskool het hy homself byna gebreek om sy nooit tevrede ma te plesier
   met goeie eksamenuitslae, hoewel hy nie die intellek of die aanleg daarvoor
   gehad het nie. Sy pa het van hom verwag om rugby te speel. Hy was so
   bang vir die spel dat hy elke keer voor 'n wedstryd in die kleedkamers
   gebraak het, maar hy was banger vir sy pa se stille afkeuring.

   Teen matriek was die patroon reeds gevestig - as jy iets wil word in
   die lewe kan enige metode of tegniek aangewend word, solank jy net vir
   ander mense aanvaarbaar is. Leierseienskappe het hy beslis nie gehad
   nie, maar gatkruip kon hy goed. So goed dat hy uiteindelik hoofseun van
   sy skool geword het. Dat hy die ongewildste seun in matriek was het by
   hom verbygegaan - sy ouers en al die onderwysers was met hom tevrede.
   Oor homself het hy nooit gedink nie. Dit was genoeg dat andere oor hom
   gedink het.

   Mense wat hy as sy mindere beskou het, het hy op enige denkbare manier
   misbruik en uitgebuit. Die Zoeloe wat in hulle tuin gewerk het, se seun
   was net so oud soos hy, maar kon nie bekostig om skool te gaan nie. Die
   bietjie geld wat Jacob verdien het deur saam met sy pa in die tuin te
   werk, het hy as betaling geeis vir die hulp wat hy hom verleen het met
   leeslesse. Dat die onderrig uit `n Hollandse bundel gekom het wat hy
   in sy pa se studeerkamer gekry het, en dat die onderrig totaal nutteloos
   was, het hom min gepla. Hy was bloot geamuseerd dat die kaffer so dom
   kan wees om te betaal vir iets wat vir niemand niks beteken nie.

   Diensplig het sonder voorval verloop. Iemand wat altyd saamstem, altyd
   bereid is om gesag te aanvaar, nie te veel vrae vra nie en boonop bereid
   is om enige opdrag blindelings uit te voer, is vir enige staatsdepartement
   'n aanwins. Sy instrukteurs het nooit nodig gehad om bed op te maak of
   skoene te bone nie - gewillige Gawie het nie gekla nie. Gelukkig het
   hy nooit gesien hoe hulle hulself breek vir sy stomonnosele gatkruipery
   nie, anders was sy droomwêreld waarskynlik aan skerwe.

   Troepe het egter minder finesse met die Gawies van die lewe. Hulle het
   hom openlik vermy, selfs gehaat. Hy was nie een van hulle gewees nie.
   Dit het hom nie veel gehinder nie, maar tog het hy begin agterkom dat
   goedkeuring en aanvaarding deur jou portuur sekere voordele sou inhou.

   Hierna het die ongesproke eis dat hy universiteit toe moet gaan gestalte
   gekry met sy inskrywing daar. Gou moes hy agterkom dat dosente nie onderwysers
   of instrukteurs is nie - om hulle te probeer beïndruk was futiel.

   Weens sy beperkte intellektuele vermoeë moes hy noodgedwonge met sy medestudente
   skakel. Lesse geleer tydens diensplig het nou handig te pas gekom. Hy
   was twee jaar ouer as die meeste ander studente, en of hulle beïndruk
   was, of bedreigd gevoel het daardeur, is 'n ope vraag. Die tegnieke wat
   tot op daardie stadium gebruik was om sy meerderes te beïndruk het nou
   ontaard in 'n hoogs verfynde vorm van intimidasie. Deur vleitaal en verskuilde
   valsheid het hy selde nodig gehad om aantekeninge te neem in die klas
   - 'n verliefde eerstejaars dametjie was altyd byderhand.

   Omdat hy bewusteloos deur die lewe gegaan het, kon hy massas inligting
   memoriseer sonder veel begrip. Sy eksamenuitslae was dus nooit wonderlik
   nie, maar sy beurshouers het tevrede gebly.

   Druk/eise van sy ouers se kant af was die enigste rigtingwysers in sy
   lewe. Hy het die boodskap gekry dat die universiteit nie net 'n akademiese
   afspringplek in die lewe is nie. Tradisie vereis dat mens sosiaal ook
   moet presteer. Hy het die korrekte studente organisasies identifiseer,
   ingeskakel, en vinnig in sosiale aansien geklim. Gelukkig was daar aanvanklik
   altyd iemand anders wat vir hom kon dink. Toe hy later self sekere besluite
   moes neem, was hy tydelik verward. Eie denke was vir hom so totaal vreemd
   dat hy glad nie kon funksioneer nie. Sy sosiale aansien het nou lekker
   begin word, en hy sou enige iets doen om net asseblief tog gewild te
   bly, aanvaarbaar te bly.

   Dit is seker logies dat die finale aanvaarding uiteindelik gekom het
   van mense soos hy - sieklik, denkeloos verkleef aan tradisies wat niemand
   regtig weet waar dit vandaan kom nie. En die maklikste voertuig om hierdie
   aanvaarding te bereik - die politiek natuurlik!

   Tradisie was sy skans teen die lewe. Dit het hom beskerm teen feitlik
   elke aanslag van verantwoordelikheid. Dit was sy manier om die verantwoordelikheid
   van eie lewende denke te vermy.

   Sy slinksheid, sy vermoeë om te manupileer en sy voorliefde vir outokratiese
   oorheersing het hom gou 'n eenoog koning in see van blindes gemaak. Hy
   het agtergekom dat sy soort mense almal op een of ander manier verontreg
   voel deur die lewe. Vrees kan mense tot uiterstes dryf, en dit is hierdie
   vrees wat hy uitgebuit het.

   Ter wille van aansien, status en sosiale aanvaarding, het hy `n fyn spel
   van lis en valsheid begin speel - byna onverwags by iemand met so min
   verstand. Met die hand van `n meester het hy elke moonlike gogga wat
   vir baba kon bangmaak gaan soek en uitgegrawe. Soos die boelie van die
   skool destyds, het hy dan met perverse genot hierdie gedrog in die spreekwoordelike
   meisies se nekke afgegooi.

   Die eerste draak wat hy uitgeken het, leer liefkry het, en uiteindelik
   `n intieme verhouding mee gehad het, was kommunisme. Watter wonderlike
   mag het hierdie woord tog nie oor sy mense gehad nie. Hulle kon binne
   oomblikke oortuig word van verkeerde dade en denke, en dit maar met die
   noem van `n woord. In latere tye, nadat die ellendige kommuniste hom
   byna sy troon gekos het (waarmee moet hy die sotte dan nou bangmaak ?)
   moes hy dringend na ander drake gaan soek.

   Een van die oudste, mees bekende en alomteenwoordige, en mees (wonderlik)
   gehate drake was natuurlik die swart gevaar. Ten spyte van alles wat
   oor televisie en radio, in koerante en tydskrifte gesê is, het sy mense
   steeds met wellustige oorgawe van kaffers gepraat, hulle verag, maar
   veral as die ondergang van Afrika beskou. Omdat hulle nie meer wou weet
   nie, of meer probeer uitvind het nie, kon hy maklik hulle blindheid uitbuit.

   Hy het natuurlik moeite gedoen om seker te maak dat sy mense so intens
   kafferverskrik was, dat hulle alles in hulle vermoeë gedoen het om van
   hulle af weg te bly - en sodoende hulle nooit regtig leer ken het nie.
   As jy iemand nie ken nie, is dit maklik om vir hom bang te wees, veral
   as ander mense voortdurend vir jou kom vertel hoe verskriklik hy is,
   en hoe wreed en onbeskaaf hy is.

   `n Ander maklike bangmaakstorie was natuurlik die Taal. As daar nou iets
   was waarmee hy sy koninkryk letterlik oornag mee kon verdubbel ( van
   vier na agt onderdane ) dan was dit met "Die Bedreiging Van Afrikaans".
   Waaroor die hele helse bohaai eintlik gegaan het, kon hy regtig begryp
   nie, maar dit was nie van belang nie. Wat belangrik was, was die vrees
   wat mense gehad het dat daar `n wet teen Afrikaans uitgevaardig sou word.

   Huise wat weggevat gaan word, poste wat weggevat en vir swartes gegee
   gaan word, kinders wat in konsentrasiekampe gevange gehou gaan word,
   hongersnood, en `n totale ekonomiese ineenstorting sonder blanke oorheersing,
   was magtige wapens in die man se hande. Hy het met ywer `n groepie mense
   gebreinspoel om te dink soos wat hy wil hê hulle moes dink, en toe, in
   `n oogwink, sy gat gesien.

   Daar word `n storie vertel van die seuntjie wat sommer so van die strand
   af krewe uitgeduik het. Twee-twee op `n slag het hy hulle in `n emmer
   wat op die rotse gestaan het kom gooi, en dan weer ingeduik. `n Oom het
   hom dopgehou, en toe hy weer `n slag uitkom en krewe in die emmer gooi,
   het die oom hom gewaarsku dat die emmertjie te vol word - die krewe gaan
   mekaar uithelp oor die rand van die emmertjie. "Moenie worry nie, Oom"
   het die antwoord gekom, "dis `n klomp Afrikaner krewe daai. Nes een amper
   oor die rand is, trek die ander hom weer terug".

   Hy het nie eers `n nota gelos nie. Hulle het hom maar net gekry waar
   hy geval het, met geen ander leidrade wat die raaisel om sy dood sou
   help oplos nie. Die foto was wel daar, maar om die waarheid te sê, die
   foto het dinge net verder gekompliseer.

   Dit het hom nie so lank geneem om die foto in die hande te kry nie, maar
   dit het hom `n klomp geld gekos. En toe hy dit voor hom het, het hy geweet
   dat die pad vorentoe nie meer bestaan nie....

   Sy paadjie het eitlik oor `n tyd heen begin doodloop, maar hy het nie
   ag geslaan op die waarkuwingstekens nie. Hy het vir weke lank die gevoel
   gekry dat mense agteraf vir hom lag. Dit was asof hulle nie meer soveel
   aandag gegee het as hy praat nie, maar hy kon nie sy vinger op die probleem
   lê nie. Hy het met verbete ywer opnuut sy listige spel probeer speel,
   maar die reaksie was eenvoudig nie na wense nie. Selfs sy vrou was effens
   afsydig, maar hy kon nie te veel tyd op haar mors nie. Daar was belangriker
   dinge om te doen as om hom te verknies oor tipiese vroumensstreke.

   Soos in alle soortgelyke gevalle, was hy die heel laaste persoon wat
   uitgevind het wat aan die gang was, terwyl hy eintlik die hoofrol gespeel
   het.

   Een Sondagaand, na `n naweek weg saam met die manne, kom hy laatmiddag
   tuis. Aanvanklik vermoed hy inbraak, want sy huis staan leeg, dolleeg.
   Gordyne, meubels, alles, selfs toiletpapier, is weg. Rasend bekommerd
   wonder hy wat van sy vrou en kinders geword het, want die is ook nie
   daar nie. Hy stap studeerkamer toe waar die telefoon staan, om die polisie
   te bel. Langs die telefoon lê `n dokument, wat hy aanvanklik ongeduldig
   eenkant toe stoot. Toe eers lees hy, en toe hy klaar gelees het, voel
   hy weer of iemand hom gaan moer omdat sy hond saamgekom het skool toe.

   Hy was op alles voorbereid - skelmstreke van mense, onderduimsheid, politieke
   teenstand, self vuil spel. Maar `n dagvaarding tot egskeiding was nie
   eers in sy wildste drome iets waaroor hy enigsins bekommerd was nie.
   Hy lees die dagvaarding weer, en sien die adres van die prokureursfirma
   wat sy vrou verteenwoordig bo-aan. Hy weet dat hy nie `n kans staan nie
   - hierdie man is bekend as die vuilste van vuilgat prokureurs as dit
   by skeisake kom. Hy moet met sy vrou praat om hierdie saak uit te sorteer.
   Iewers is daar maar net `n enorme misverstand - sy sal nie iets soos
   hierdie aan hom doen nie. Sy sosiale aansien en status sal totaal vernietig
   wees. Hy hoop tog net dat sy vir so min as moontlik mense hiervan vertel
   het.

   Waar begin `n mens soek na `n vrou wat gedros het? Vir `n oomblik weet
   hy nie wat om te doen nie, waar om te begin nie. Haar ouers, natuurlik!
   Hy skakel die oorbekende nommer sonder om te dink. Ongeduld slaan oor
   in paniek toe daar nie antwoord is nie.

   Wat van sy eie ouers? Nooit nie, hy kan hulle nie bel nie! Sy ma sal
   die skande nie kan hanteer nie. Buitendien was sy vrou en sy ma nooit
   regtig vriende nie.

   Hy bel haar beste vriendin. Hy kan nie openlik vra wat hy wil weet nie,
   want netnou kom sy posisie in gedrang. Na die beste van sy uitgemergelde
   vermoeë vis hy uit, maak praatjies oor ditjies en datjies, en sit die
   telefoon na tien minute onverrigter sake neer.

   Volgende vriendin bel. Ook nie daar nie. En ook nie by die volgende een
   nie. Hy bel al hulle vriende, in die hoop dat iemand sal sê dat sy vrou
   daar is, en dat sy net vir hom wag om haar te kom haal. Vir nie een van
   hierdie vriende kan hy van sy dilemma vertel nie, of sy angs met hulle
   deel nie.

   Teen tienuur raak dit te laat om verder te bel. Netnou steur hy iemand
   - `n mens moet te alle tye korrek optree. Hy is honger, maar daar is
   niks te ete in die kombuis nie. Hy dink nie eers aan slaap nie. Hierdie
   is die grootste enkele krisis wat hy nog ooit beleef het, en hy weet
   waaragtig nie wat hom te doen staan nie.

   Hy klim is sy kar, en ry sonder plan of doel die nag in, net om besig
   te bly. Hy kan nie stilsit en wag dat more moet kom nie. Later hou hy
   stil, iewers in die stad. Klim uit en loop net, net om nie stil te sit
   nie. Twee-uur die oggend koop hy `n verdroogde toebroodjie by een van
   die laaste laatnagkafees wat nog oop is.

   Vyfuur die volgende oggend skrik hy wakker in sy kar toe `n bus raserig
   verby hom jaag. Hy is moeg, gespanne en half naar van die goor toebroodjie
   wat hy geëet het. En hy is kwaad vir sy vrou. Hy het haar nog altyd net
   goed behandel, en nou doen sy dit aan hom. Besef sy nie dat jare se harde
   werk deur haar onverantwoordelikheid vernietig kan word nie. Hy moet
   haar so gou as moontlik in die hande kry, sodat hierdie nonsens onmiddelik
   gestop kan word.

   Die Holiday Inn is die eerste hotel wat hy aan kan dink. Hy ry soontoe,
   en bespreek `n enkelkamer. Terwyl hy skeer en stort, finaliseer hy sy
   plan van aksie.

   Na `n tipiese hotelontbyt is hy teen halfsewe terug in die kamertjie,
   gereed vir aksie. Hy deursoek die telefoongids vir `n privaatspeurder
   wat ook `n selfoon het. Hy kan nie wag tot agtuur voordat hy begin bel
   nie.

   Sewe-uur daardie Maandagoggend beantwoord `n lewenswyse oud-polisieman
   sy selfoon. Hy luister na die versoek, vra `n paar vrae, en reël dat
   hulle mekaar `n halfuur later in die Holiday Inn se ingangsportaal sal
   ontmoet. Teen hierdie tipe vergoeding sal hy twaalfuur in die nag ook
   na `n kliënt toe ry.

   Die man gee vir byna `n uur lank elke laaste moontlike brokkie inligting
   tot sy beskikking aan die privaatspeurder. Sy betrokkenheid by die politiek
   maak dit relatief maklik vir die speurder. Openbare figure word baie
   saam met hulle vrouens gesien, en daar word dikwels fotos van hulle geneem.
   Uitkenning is dus nie `n probleem nie - die probleem lê by die spoorlose
   verdwyning.

   Met hierdie sessie agter die rug, is dit asof die man vir die eerste
   keer effens kan ontspan. Hy bel sy werkgewer, sit `n dag se verlof in
   (onvoorsiene omstandighede), en belowe om die volgende dag terug te wees
   op kantoor. Die spanning van die vorige nag, asook die min slaap, laat
   hom teen sy sin aan die slaap raak op die hotelbed.

   Met jare se ervaring, en goeie kontakte by sy oud-kollegas, kry die speurder
   die feitlik onmoontlike reg. Openbare figure kan nie geheime hê nie -
   hulle geheime is hulle ondergang. Teen twee-uur daardie middag stap hy
   by die Holiday Inn uit met die tjek van die man in sy sak.

   Terwyl hy terugry na sy kantoor toe, verwonder die speurder hom opnuut
   oor die dieptes van korrupsie waartoe die mens in staat is. Hy het nie
   veel simpatie met die mensdom nie, maar dit was tog asof die man in die
   hotel iets in hom geraak het. Hy het lanklaas soveel skok en verslaendheid
   by iemand gesien. Dat die man nie iets vermoed het nie, gaan nog steeds
   sy verstand te bowe. Geen man deel sy vrou vir ses maande lank met `n
   ander man, en kom nie iets agter nie. En die hele trek en weglopery beplan
   onder sy neus? Sy moes baie skelm gewees het om niks te laat blyk nie.

   Oor haar keuse van `n lover kan hy ook maar net sy kop skud. So waar
   as wragtig met haar eie man se grootste politieke vyand in die bed loop
   klim. Wys jou net - almal is maar ewe vrot van binne.

   Dit was juis die lover se politieke konotasie wat dit so maklik gemaak
   het om info op hom te kry. Dit was net nodig om een van vele fotos uit
   die lêer te haal, en sy naam agterop te skrywe. Die speurder wonder `n
   laaste keer nog, asof dit sou saakmaak, of hy die naam en van reg gespel
   het. Nie `n alledaagse van in Gauteng nie, die Ngubane kêrel. Jacob Ngubane.

   
