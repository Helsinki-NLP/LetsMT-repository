    Clinton, Yeltsin agus Paisley

   

   Tógtar Clinton, Yeltsin agus Paisley suas chun na bhflaitheas sa lift
   neamhaí agus tugtar i láthair an Fhir Mhóir iad. "Táim seacht sean dubh
   dóite den mhíghníomhaíocht ar fad atá ar siúl thíos ansin," ar Seisean.
   "I gceann trí lá déanfaidh mé smidiríní den Talamh. Chuir mé fios oraibh
   chun go mbeadh deis agaibh dul ar an teilifís agus fainic a chur ar an
   saol mór, le go mbeidh seans acu aithreachas a dhéanamh."

   

   Tugtar ar ais chun an Talaimh iad, agus nochtann siad arís ina n-ionaid
   féin faoi seach (osnaí faoisimh ó na gardaí cosanta). Is é Clinton an
   chéad duine acu a théann ar an tiúb: "Tá dea-scéal agam daoibh, agus
   drochscéal. Is é an dea-scéal ná go bhfuil Dia ann. An drochscéal ná
   go ndéanfaidh Sé an Talamh a scriosadh faoi cheann trí lá."

   

   Is le Yeltsin ansin: "Tá drochscéal agam, agus fíor dhrochscéal. Is é
   an drochscéal ná go bhfuil Dia ann, tar éis an tsaoil. An fíor dhrochscéal
   ná go bhfuil sé ar intinn Aige an domhan go léir a scriosadh i gceann
   trí lá.

   

   Téann Ian Mór os comhair na gceamaraí faoi dheireadh: "Tá dea-scéal agam,
   agus fíor dhea-scéal. Is é an dea-scéal ná go bhfuil Dia tar éis cruthúnas
   eile a thabhairt dúinn go bhfuil Sé ann. An fíor dhea-scéal ná nach mbeidh
   Éire Aontaithe ann go deo!"

   



   
    Cé Leis a Bhfuil Sé Cosúil?

   

   Tháinig Séimí abhaile ón scoil tráthnóna amháin agus dúirt a athair leis,

   

   - Conas a bhí do lá? Cad a rinne tú ar scoil inniu?

   

   - Bhí díospóireacht againn faoin gcosúlacht atá ar Dhia.

   

   - Agus ar tháinig sibh go conclúid ar bith?

   

   - Níor tháinig. Bhí na buachaillí ag rá go bhfuil Dia ina fhear, ach
   dúirt na cailíní uilig gur bean Dia. Dúirt na gasúir bhána go bhfuil
   Dia bán, agus dúirt na gasúir ghorma go bhuil Dia gorm.

   

   - Bhuel, a Shéimí, cuir i gcás nach bhfuil Dia fireann ná baineann, bán
   ná gorm...

   

   - A Dhaid! An bhfuil tú ag rá liom gurb é Michael Jackson Dia?!

   



   
    An tSeanbhean Bhocht

   

   Bhí seanbhean ag cónaí i dteach beag lena cat, Tadhg, amuigh faoin tuath
   áit éigin in Éirinn. Ag teacht abhaile ón séipéal Lá Fhéile Pádraig di,
   céard a chonaic sí ach duine den aos sí (.i. leprechaun, céard eile?)
   i bhfolach taobh thiar de sceach. Thug sí léim agus rug sí greim ar an
   bhfear beag. "Tá mé fair caught," adúirt an lucharachán agus thug sé
   trí wishes di. "Fan go bhfeice mé ...," a deir sí. "Is mian liom a bheith
   saibhir in áit a bheith bocht." Bingo! Bhí milliún punt i nótaí beaga
   i mála faoin sceach. Rinne sí a machnamh nóiméad eile agus dúirt, "Is
   mian liom a bheith óg agus álainn." Bingo! Bhí sí óg agus álainn. Chaith
   sí cúpla nóiméad eile ag machnamh ar a tríú mian, agus ansin dúirt sí,
   "Is mian liom mo chat beag, Tadhg, a bheith ina fhear óg dóighiúil."
   Bingo! Bhí Tadhg ina fhear óg dóighiúil. Is ar éigin a chreid sí é seo,
   agus d'exclaimáil sí, "A Thaidhg, an tusa atá ann dáiríre?" Labhair an
   t-ógfhear dóighiúil agus dúirt, "Is mé, agus nach bhfuil aiféala ort
   gur ghearr tú mé?"

   



   
    An Phortráid

   

   Chuaigh bean mheánaosta, mheánaicmeach chuig péintéir le portráid di
   féin a fháil. D'fhiafraigh sí de,

   

   "An féidir leat muince niamhrach de dhiamaint agus saifírí a chur orm
   sa bpictiúr?"

   

   "Is féidir, a bhean uasal," a d'freagair an portráidí.

   

   "Agus ar mhiste leat fáinní cluaise de dhiamaint is rúibíní - cinn mhóra
   - a chur orm?"

   

   "Níor mhiste, a bhean uasal."

   

   "Agus bróiste luachmhar nó dhó, le dealramh antique orthu, más é do thoil
   é."

   

   "Ach, a bhean uasal, an bhfuil an seodra seo uilig agat?"

   

   "Níl, a chroí, ach má fhaighim bás, pósfaidh m'fhear arís, tá mé cinnte.
   Cuireann sé gliondar ar mo chroí an bhean nua aige a shamhlú: ar mire,
   i mbarr a céille, an teach go léir curtha bunoscionn aici ag iarraidh
   mo bhosca seod a aimsiú!"

   



   
    An Geall

   

   Chuaigh Tadhg Ó Bánasa as Corca Dorcha isteach i dteach tábhairne sa
   gcathair, agus dúirt sé leis an óstóir,

   

   "Cuirfidh mé deich bpunt leat gur féidir liom greim fiacla a bhreith
   ar mo shúil dheas."

   

   "Ceart go leor," a deir an t-óstóir.

   

   Leis sin, bhain Tadhg a shúil ghloine amach agus chuir sé idir a chuid
   fiacla í.

   

   Tamall ina dhiaidh sin, d'iompaigh sé chun an óstóra arís:

   

   "Cuirfidh mé geall leat gur féidir liom greim fiacla a bhreith ar mo
   shúil eile."

   

   Rinne an t-óstóir smaoineamh agus dúirt se leis féin nárbh fhéidir go
   raibh an dara súil ghloine ag an bhfear seo, mar ní raibh sé á iompar
   féin mar dhall ar chor ar bith.

   

   "Ceart go leor," a deir an t-óstóir.

   

   Céard a rinne mo dhuine ansin ach a chuid fiacla bréige a bhaint amach
   agus greim a bhreith ar a shúil eile.

   

   Níos faide anonn san oíche, chuir Tadhg Ó Bánasa caint ar an óstóir uair
   amháin eile:

   

   "Tabharfaidh mé seans duit do chuid airgid a fháil ar ais. Cuirfidh mé
   an ghloine seo ar an mbeár agus múnfaidh mé isteach inti ón taobh eile
   den líne úd thall."

   

   Chúlaigh Tadhg agus . . . theip air go hiomlán an marc a aimsiú. Bhí
   an t-óstóir sna trithí gáire. D'fhiafraigh sé de Thadhg bocht cén fáth
   ar chuir sé geall chomh hamaideach.

   

   "An bhfeiceann tú na fir úd thall? Chuir mise céad punt leo go múnfainn
   ar do bheár agus go ndéanfá gáire croíúil."

   



   
    Comhtharlú?

   

   Téann an buachaill beag a luí agus tig lena athair a phaidreacha a chloisteáil:

   

   "Go raibh maith agat, a Íosa, as an lá álainn a bhí agam. Slán le m'uncail
   Seán!"

   

   An chéad lá eile, faigheann Uncail Seán bás gan choinne agus deir an
   t-athair leis féin gur comhtharlú an-aisteach atá ann. An oíche chéanna
   cloiseann sé paidreacha a mhic arís:

   

   "Go raibh maith agat, a Íosa, as an lá álainn a bhí agam. Slán le Mr.
   Dolan!"

   

   An chéad lá eile faigheann an t-athair amach gur cailleadh an tUas. Ó
   Dúláin i rith na hoíche. Tá níos mó ná comhtharlú ar siúl anseo, go cinnte,
   a deir sé leis féin . . .

   

   Oíche amháin cúpla lá ina dhiaidh sin cloiseann sé an buachaill ar a
   phaidreacha arís:

   

   "Go raibh maith agat, a Íosa, as an lá álainn a bhí agam. Slán le daidí!"

   

   Tá scéin ar an bhfear bocht! Ní théann sé ag obair ar maidin. Fanann
   sé sa mbaile agus tá sé thar a bheith cúramach sa bhfolcadán, ag dul
   síos an staighre, agus mar sin de. Right wreck atá ann faoin tráthnóna,
   nuair a thagann a bhean abhaile. Deir sise leis ag teacht isteach di,
   "Bhí mé díreach ag caint le Bean Uí Chofaigh béal dorais, a stór, agus
   dúirt sí liom go bhfuair an fear poist bás inniu."

   



   
    Triúr Ban Rialta

   

   Lá breá amháin, bhí triúr ban rialta amuigh ina bhFord Fiesta nuair a
   bhain timpiste dóibh. Toradh: triúr marbh. Siúd iad de phreab ina seasamh
   os comhair Pheadair Naofa, a dúirt leo:

     

           
           "Bhí an triúr agaibh dea-bhéasach dea-bheathach i gcónaí, ach
           sula mbeidh cead agaibh dul isteach i bParthas, caithfidh sibh
           test beag a phassáil. A Shiúr Agnes, tosóidh mé leat. Cé hiad
           pearsana na Tríonóide?"

     

           
           "An tAthair, an Mac agus an Spiorad Naomh, ar ndóigh."

   

   D'oscail an geata mór órga, chuaigh an tSiúr Agnes isteach agus dhún
   an geata ina diaidh.

     

           
           "Maith go leor, is leatsa anois, a Shiúr Dominique. Cé hé mac
           Muire?"

     

           
           "An-éasca, is é Íosa mac Muire."

   

   D'oscail an geata, chuaigh an bhean rialta isteach agus dhún sé arís.

     

           
           "Anois, a Shiúr Vianney, cé na chéad focail a dúirt Éabha le
           Ádhamh?"

     

           
           "A thiarcais, is crua an ceann sin!"

   

   Agus d'oscail an geata...

   



   
    An Níochán

   

   Bhí lánúin nuaphósta ina gcónaí in árasán le ballaí tanaí, áit a gcloistear
   chuile rud, istigh is amuigh. Mar is dual dá leithéidí, bhíodar ag bualadh
   craicinn moch is déanach, agus á dhéanamh go díocasach callánach. Thosaigh
   na comharsana ag gearán. Séard a rinne na daoine óga ná an meaisín níocháin
   a chur ar siúl gach uair a tháinig fonn grá orthu. Bhí go maith agus
   ní raibh go holc, mar bhí an meaisín seo sách torannach. Roimh i bhfad
   bhí sé ina chód príobháideadh acu: "Ar mhaith leat an níochán a dhéanamh?"
   a deiridís nuair a bhuaileadh an fonn iad. Lá amháin dúirt an t-ógfhear
   lena bhean,

     

     "Ar mhaith leat an níochán a dhéanamh?"

     

     "Níor mhaith, a chroí," a deir sí. "Tá tinneas cinn orm."

     

   

   Ach tar éis tamaill rinne sí athchomhairle agus dúirt,

     

     "Tig linn an níochán a dhéanamh anois, más mian leat."

     

     "O, ní raibh a lán níocháin ann," a deir sé, "mar sin rinne mé le
     láimh é."

     

   



   
    Ti-Boy agus na Madraí

   

   Dála a athar, Ti Charlie, agus a uncail, Ti Antoine, fear mór scafánta
   ba ea Ti-Boy LeBlanc. Bhí maistín mór millteach aige an madra ba mhó
   i bParóiste Terrebonne, Louisiana.

   

   Tráthnóna amháin bhí Ti-Boy ag ól beorach agus ag ithe boiled crawfish
   lena chuid cairde i dteach tábhairne ar Route 20. Tháinig strainséir
   isteach. Tar éis cúpla focal leis an mbartender, chuaigh an fear seo
   go dtí Ti-Boy.

   

   Strainséir: An leatsa an mada mór amuigh ansin?

   

   Ti-Boy: Sea. Is liomsa é.

   

   Strainséir: Bhuel, tá mo mhadasa théis do mhadasa a mharú.

   

   Ti-Boy: Mharaigh do mhadasa mo mhadasa? Incroyable! Cén sórt mada tá
   agat, anyway?

   

   Strainséir: Chihuahua.

   

   Ti-Boy: Chihuahua!?! Tá tú ag tarraingt asam! Dheamhan seans ag mada
   beag bídeach mar sin aon damáiste a dhéanamh do mhada atá chomh mór le
   bromach!

   

   Strainséir: Tá mé á rá leat gur mharaigh sé é.

   

   Ti-Boy: Cén chaoi?!

   

   Strainséir: Chuaigh an créatúirín i bhfostú ina scornach...

     

     Nótaí:
     1. ti (<- petit) = beag i bhFraincis Cajun
     2. Tá paróistí acu in áit contaetha i Louisiana.

   



   
    Dhá Mhíorúilt

   

   Fainic!
   Tá an dá scéal grinn thíos i mBAD TASTE (bíodh nach bhfuil aon ghnéas
   iontu, ar a laghad).

   

   Tá fógra faighte agat...

   




   
    An Striapach agus an Tuathánach

   

   Tháing an diúlach seo, a raibh cónaí air i mbaile beag i lár na tíre,
   tháinig sé ar cuairt ar an mBaile Mór. Bhí sé ag falróid thart agus roimh
   i bhfad mhothaigh sé go raibh sé ag éirí dorcha. Bhuail cailín bleid
   air, agus ise gléasta le haghaidh obair na hoíche:

   

   Hey stud! An bhfuil comhluadar ag teastáil uait?

   

   Ní raibh sé cinnte gurbh é sin go díreach a bhí uaidh, ach d'fhreagair
   sé go béasach mar sin féin:

   

   - Bhuel, b'fhéidir, ach ní dóigh liom gur féidir leat an rud a fhaighim
   sa mbaile a thabhairt dom.

   

   - Fadhb ar bith, a chroí. Is gairmí mise. Pró cruthanta. Ní bheidh díomá
   dá laghad ort.

   

   - Ach ní dóigh liom gur féidir leat an rud a fhaighim sa mbaile a thabhairt
   dom.

   

   - Éist, a stór, is saineolaí mé. Níl rud ar bith ann nach bhfuilim in
   ann chuige. Seans maith go mbeidh ionadh ort!

   

   - Creidim é. Mar sin féin, is dócha nach mbeidh tú sásta an rud a fhaighim
   sa mbaile a thabhairt dom.

   

   - Tá go maith! Cad é go díreach a fhaigheann tú sa mbaile atá chomh fíor
   iontach?!?

   

   - Earra ar cairde.

   



   
    Pípí

   

   Bhí cailín beag san fholcadán in éineacht lena deartháir beag. Tar éis
   an fholctha, dúirt sí lena máthair, "Cén fáth nach bhfuil pípí agamsa
   mar atá ag Séimí? Ba mhaith liom ceann a bheith agam freisin!"

   

   Dúirt a máthair léi, "Ná bac leis sin, a stór, nuair a bheas tú mór,
   beidh an oiread acu agat agus is mian leat!"

     


     Foclóirín

      folcadán = bathtub
     in éineacht le = along with
     deartháir = brother
     folcadh = bath; gen. an fholctha
     cén fáth? = how come? why?
     ceann = one
     ná bac leis = never mind
     a stór = darling
     a bheas tú = that you will be
     an oiread acu = as many of them
     agus is mian leat = as you want

   



   
    Sagart, Bean Rialta agus Stoirm Shneachta

   Tá stoirm shneachta ann. Tá sagart agus bean rialta ag taisteal le chéile
   i gcarr beag. Tá an sneachta an-trom. Cinneann siad ar éirí as agus an
   oíche a chaitheamh in óstán. Ar ndóigh, tá an t-óstán beagnach lán, de
   bharr na stoirme.

   

   Deir fáilteoir an óstáin leis an sagart:

   

   - Tá brón orm ach níl ach seomra amháin fágtha agam. Caithfidh tú é a
   roinnt leis an tsiúr.

   

   Ó nach bhfuil an dara rogha acu, glacann siad an seomra. Cinneann siad
   ar an leaba mhór a roinnt mar níl tolg ná cathaoir uilleach sa seomra.

   

   Tá an stoirm ina neart anois, ag séideadh agus ag glamaíl. Cliseann an
   leictreachas. Níl solas ná téamh ann anois. Ar an dea-uair dóibh, tá
   go leor pluideanna sa chlóiséad.

   

   Roimh i bhfad deir an bhean rialta:

   

   - A athair, tá mé fuar.

   

   Éiríonn an sagart, faigheann sé ceann de na pluideanna agus scarann sé
   ar thaobh na mná rialta í.

   

   Tamall beag ina dhiaidh sin, deir an bhean rialta:

   

   - A athair, tá mé fuar fós. An bhféadfá pluid eile a fháil dom?

   

   Déanann sé amhlaidh láithreach.

   

   Ar ball beag, iarraíonn an bhean rialta pluid eile. Deir an sagart léi:

   

   - Má tá tú ag iarraidh fanacht te, ba cheart dúinn a dhéanamh mar lanúin
   phósta.

   

   Tá iontas ar an mbean rialta, ceart go leor, ach ós rud é gurb eisean
   an sagart, deir sí:

   

   - Tá go maith, a athair, má tá tú cinnte nach sárú móide a bheadh ann.

   

   Freagraíonn an sagart gan leisce dá laghad:

   

   - Tá mé cinnte. FAIGH FÉIN AN PHLUID MHALLAITHE ÚD !!!

   



   
    Na Mná Rialta

   

   Tá sé ag maidneachan sa chlochar. Tá beirt bhan rialta ag dul don phroinnteach
   faoi choinne a mbricfeasta. Buaileann siad leis an máthairab ar an mbealach,
   agus is léir go bhfuil drochaoibh uirthi. Beannaíonn na siúracha di,
   ach ní fhaigheann siad ach gnúsacht mar fhreagra.

   

   Deir bean rialta amháin lena compánach:

   

   - Bhuel, caithfidh gur ar an taobh contráilte den leaba a d'éirigh ár
   máthairab inniu.

   

   Freagraíonn an bhean rialta eile:

   

   - Nach mbeadh sé níos fearr agus níos Gaelaí a rá gur "ar a cois chlé"
   a d'éirigh sí?

   

   Freagraíonn an chéad bhean rialta:

   

   - B'féidir gur ar a cois chlé a d'éirigh sí... ach rinne sí botún faoi
   thaobh na leapa freisin, mar is iad bróga an Athar Shéamais atá uirthi!

   



   
    Colscaradh

   

   Tháinig seanlanuin, eisean 91 agus ise 87, os comhair na cúirte ag iarraidh
   colscartha.

   

   An Breitheamh: Mura miste libh me a fhiafraí, cen fáth ar fhan sibh go
   dtí anois, mura raibh sibh sásta le chéile? [i dtir seachas Éire a bhí
   seo, ar ndóigh]

   

   An tSeanbhean: Bhuel, chinn muid ar fanacht go dti go mbeadh an chlann
   uilig marbh.

   



   
    Trí phionta

   

   Thainig triúr isteach sa teach tabhairne le haghaidh pionta: Sasanach,
   Albanach agus Éireannach. "Pionta, led thoil," a deir siad, agus cuireadh
   trí phionta ceannann curach os a gcomhair. Ach ní tuisce ar an gclár
   na piontaí breatha beathaitheacha seo, na thuirling cuileog ar gach ceann
   acu. "Blechh," a deir an Sasanach, agus bhrúigh sé a phionta uaidh. Focal
   amháin ní dúirt an tAlbanach, ach thóg sé an chuileog as a phionta agus
   thosaigh sé ag ól. An rud ceanna a rinne an tÉireannach, ach sular ól
   sé chroch sé an chuileoigín os cionn an phionta, chroith sé go bríomhar
   í agus déirt: "Cuir amach é, a shúmaire!"

   



   
    Teanga na bhFlaitheas

   

   Bhí seanbhean ina suí ar bhinse i bpáirc i Moscó, ag léamh "Teach Yourself
   Irish". Thug péas a bhí ag dul thar bráid an teideal faoi deara, agus
   chinn sé ar í a chiapadh.

   

   "Cén fáth a bhfuil tú á léamh sin?" a bhéic sé uirthi.

   

   "Táim sean," a deir sí, "agus gheobhaidh mé bás roimh i bhfad. Ba mhaith
   liom a bheith réidh, so tá mé ag foghlaim teanga na bhflaitheas."

   

   "Bhuel," a deir an péas, "an bhfuil tú cinnte dearfa gur ar neamh a bheas
   tú ag dul?"

   

   "Déanta na fírinne, níl mé cinnte ar chor ar bith, ach is cuma. Tá Rúisis
   agam cheana féin."

   



   
    Diúltach agus dearfach

   

   Lá amháin bhí ollamh teangeolaíochta ag tabhairt léachta faoi úsáid an
   diúltaigh. Mhínigh sé gurb ionann diúltach dúbailte agus ráiteas dearfach
   i dteangacha áirithe, ar nós an Bhéarla. I dteangacha eile, mar an Rúisis,
   fanann diúltach dúbailte ina dhiúltach.

   

   "Ach," a deir sé, "níl teanga ar bith ann a bhfuil dearfach dúbailte
   ina dhiúltach inti."

   

   Tháinig freagra i nguth leamh ó chúl an tseomra, "Sea, sea...."

   



   
    Slippéirí

   

   Bhí mé Tigh Mháirtín Ní sa Fhaiche Mhór anseo i nGaillimh le m'athair
   cúpla oíche ó shinn ag ól cúpla pinta agus d'inis sé scéalín dhom faoi
   bheirt fhir as Ros-a-Mhíl. Tá an scéal fior agus an bheirt fós beo agus
   da bhrí sin tá mé ag usáid ainmeacha bréagach sa scéal.

   

   Seo mar a d'inis m'athair, Michael Chraven, an scéal.

     

     Bhí beirt fhir as an mbaile seo againne ag iascaireacht i gcurrach
     lá agus bhí an lá garbh go maith. Fliuchiú an bheirt go dtí an craiceann
     agus nuair a thainig siad i dtír bhí siad strompaí leis an bhfuacht.
     Bhí duine acu, Seán, saibhir go maith i gcompráid le Páidín, fear
     a mhinic a bhí a mhéar ina bhéal le ocras. Bhí peire bróga nua ag
     Seán agus chaith sé dhó a chuid wellingtons fliuch. Ní raibh bróig
     ar bith ag Páidín agus tar éis go raibh cáill ar Shéan a bheidh sántach
     bhuail trua é agus thug sé péire slippeirí dhó le caitheadh.

     

     Bhuail an bheirt síos go dtí Tigh Pheadar Dick le haghaidh pinta
     agus hé brí cén galradh a bhuail Seán tá a fhios ag Dia go cheannaigh
     sé dhá phinta dhó fhéin agus go Pháidín! Ní rud é sin a tharla go
     minic agus tugadh faoi deara go maith é. Ach nuair a bhí an darna
     pinta óltadh acu thosaigh Seán ag caitheadh 'hint' ag Páidín.

     

     "Ó Dheabhail, tá mé spalpadh leis an tart, cén faitéas atá ort roimh
     an gcúntar?".

     

     "Musa", a deir Páidín, "Ní faitéas atá mo choinnéal imo shuí ach
     na bróga seo. Níl aon chleachta acu a bheidh ag siúl suas ag ceannacht
     tada!"

     

   

   Páraic Ó Cualáin.

   



   
    Old Holborn

   

   Bhí fear ina chonaí i ngar dhomsa agus bhí an ghráin dearg aige ar Bhéarla
   a bheidh meascaí tré Ghaeilge i gcaint na ndaoine. Dhá mbeadh focal ann
   nach raibh Gaeilge air chumadh sé fhéin focal Gaeilge le núsáid.

   

   Mar shampla

   


   Lá amháin bhí sé ag iarraidh tobac a cheannacht sa siopa. "Old Holborn"
   a bhí uaidh. "Tabhair dom sean pholl dóite", a deir sé le bean an t-siopa.
   "Níl a leithid agam", a d'feagair sí, "ach tá cuid ag teacht isteach
   faoi thrathnóna. Tar ar áis ar ball agus beidh sé agam."

   

   Lá breá gréiniúl a bhí ann agus nuair a bhí brise lón ag bean an t-siopa
   chuaigh sé síos go dtí an trá dí fhéin le luí ar an ngainimh. Thit sí
   ina coladh agus nuair a dhuisigh sí bhí sé scálta chomh dearg le gliomach
   i bpota. A droim ba mheasa mar ba air a bolg a bhí sí ina luí.

   

   An trathnóna céanna tháinig fear an tobac ar ais go dtí an siopa. Bhí
   bean an t-siopa ag cimilt bainne ghéar ar a lámha agus a cósa mar gheall
   ar an méid pian a bhí uirthe ó theas na gréine.

   

   "An bhfuir tú do shean pholl dóite?", a d'iarrfrigh mo dhuine.

   

   Páraic Ó Cualáin

   



   
    Ag Gabháil go dtí an Astráil

   

   Bhí fear ag iarraidh gabháil ar imirce chun na hAstráile. Chuaigh sé
   go dtí Oifig Inimirce na hAstráile, agus d'innis sé a rún le hoifigeach
   a bhí ann.

   

   "Caithfidh mé roinnt ceisteanna a chur ort", arsa an t-oifigeach.

   

   "Maith go leor. Scaoil amach iad", arsa mo dhuine.

   

   "Ar dtús, ar cuireadh an dlighe ort ariamh? An bhfuil teist choireamhal
   agat?" adeir sé.

   

   "Muise", arsa mo dhuine, "an bhfuil sé sin riachtanach go fóill?"

   



   
    Teicníocht Scrúdaithe

   

   Fíorscéal ón Ollscoil anseo i nGaillimh:

   

   Thainig mac léinn isteach in oifig an ollaimh óig. Bhreathnaigh sí thart,
   dhruid sí an doras, agus thit sí ar a glúine os a chomhair amach.

   

   "Dhéanfainn aon rud go n-eirí an scrúdú liom", adúirt sí, ag caitheamh
   a cuid gruige siar óna guaillí agus ag féachaint isteach go domhanda
   ina shúile.

   

   "Aon rud", a dúirt sí aríst, i gcógar. "Aon rud".

   

   "Aon rud?" a d'fhiafraigh an t-ollamh óg.

   

   "Rud ar bith." a d'fhreagair sí go réidh.

   

   Mhaothaigh an t-ollamh. "Dhéanfá rud ar bith?"

   

   "Dhéanfainn".

   

   I gcógar, d'fhiafraigh sé, "An ndéanfá ... stáidéar"?

   



   
    Muc

   

   Chuaigh Conchur Ó Flatharta isteach Tigh Pheadar Dick agus é le lacha
   ina laimh.

   

   "Níl cead agat a theacht isteach anseo leis an muc sin!" arsa fear an
   tighe.

   

   "Muc? Muc! Ní muc é sin! Nach bhfuil sé soiléir gur lacha atá inti?"
   arsa Conchur dána s'againne.

   

   "Dún do bhéal, tusa! Bhí mé ag cainnt leis an lacha", arsa fear an tighe.

   



   
    Na hInnealtóirí

   

   Bhuail beirt mhac léinn innealtóireachta lena chéile ar an champus lá
   amháin. Ghlaoigh an chéad innealtóir amach ar mo dhuine "Hey - rothar
   deas atá agat! Cá h-áit an bhfuair tú é?"

   

   "Bhail," arsa mo dhuine, "Bhí mé ag siúl ar cosbhealach ciúin an champus
   inné nuair a tháinig an cáilín deas óg seo orm agus ise ag marcaíocht
   ar an rothar seo. Léim sí den rothar, 's bhain sí di a cuid éadaí uilig
   agus dubhairt sí liom, "TÓG RUD AR BITH IS MIAN LEAT, A GHRAIDH!"

   

   "Is maith an rogha a rinne tú" arsa an chéad innealtóir "níor deas a
   luífeadh a cuid éadaí leat".

   



   
    Ingearan

   

   Bhí ingearan (nó heileacaptar, más fearr leat) ag eitilt thar Seattle
   inné nuair a tháinig locht ar an chóras leictreach ann a d'fhag gan raidió
   nó córas stiúrtha é. De thairbhe ceo a bhí fan chathair ag an am, ní
   thiocfadh leis an píolota an ait ina raibh sé a dhéanamh amach, ná an
   treo ina raibh an aerphort.

   

   Chonaic sé foirgneamh ard, agus dhruid sé leis. Tharraing sé comhartha
   ar a raibh scríofa "Cá bhfuil mé?" agus chroch amach ar an fhuinneog
   é. Chonaic na daoine san fhoirgneamh an chomhartha, agus go gasta, scríobh
   siad amach comhartha ar a raibh scríofa: "Tá tú in Ingearan" agus chroch
   siad amach ar an fhuinneog é.

   

   Rinne an píolota mionghaire, chroith sé a lamh leo, d'amharc sé ar a
   léarscáil, agus dhírigh sé an ingearan ar chúrsa díreach go aerphort
   SEATAC, ait ar thuirling sé slán.

   

   Ar theacht slán dóibh, d'fhiafraigh an chó-phíolota don phíolta conas
   a d'éirigh leis an ait ina raibh sé a dhéanamh amach ó chomhartha le
   "Tá tú in Ingearan" scríofa air.

   

   "Go héascaí," ar seisean, "Bhí a fhios agam gur foirgneamh Microsoft
   a bhí ann, mar dála na línte gutháin cuidithe atá acu, thug siad freagra
   dom a bhí beacht go teicniúil, ach go hiomlán gan úsáid"

   



   
    An Aisling

   

   Bhí seanbhean ann, cúig bliana is seachtó d'aois. Oíche amháin bhí aisling
   aici, agus chonaic sí Dia agus labhair sí leis.

   

   Deir sí: "Cá fhad a bheidh mé beo?"

   

   Deir Dia: "Beidh cúig bliana is tríocha nios mó agat."

   

   Bhí an bhean an-sona. An bhlian sin thosaigh sí a lán máinliacht athdheilbhithe:
   a haghaidh, a tóin, a cíocha, a faighin (len í a theannadh), srl.

   

   Shíl sí má bhíonn cúig bliana is tríocha aici, beadh sí ag baint sult
   astu.

   

   Ina dhiaidh seo.... an bhlian chéanna... fuair sí bás i dtimpiste chairr.

   

   Nuair a chuaigh sí isteach sna Flaithis, chuaigh sí caol díreach chuig
   Dia.

   

   Deir sí: "Cad sa diabhal a tharla!?!? Dúirt Tú cúig bliana is tríocha!!!"

   

   Deir Dia: "GABH MO LEITHSCÉAL.... NÍOR AITHIN MÉ THÚ.

   



   
    Bean rialta

   

   Bhí Padraig ag an dochtúir. Bhí tinneas cinn an-dona air. Fad is a bhí
   sé ann, sa seomra fáiltithe, tháinig bean rialta amach as oifig an dochtúra.

   

   Bhí droch-chuma ar an mbean: dreach bán, allasach, súile fiáine.

   

   Chuaigh Paddy isteach san oifig, agus dúirt sé leis an dochtúir: "Chonaic
   mé bean rialta ag imeacht as d'oifig, agus bhí droch-chuma uirthi."

   

   Deir an dochtúir:
   "Ó.... dúirt mé leí go bhfuil sí torrach."

   

   Deir Padraig:
   "A Dhia! An bhfuil sí!?!?"

   

   Deir an dochtúir:
   "Níl, ach leigheas mé a snag."

   


   
