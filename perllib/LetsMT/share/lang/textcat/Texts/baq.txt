
   



   Kaixo!

   

   euskarazko aurkezpena

   


   Kaixo eta ongi etorri nere orrialdeetara! Berauetako hizkuntza nagusia
   ingelesa izan arren, euskaraz irakurri nahiago duzuenoi aurkezpen txiki
   hau eskaini nahi izan dizuet.




   Aurkezpen pertsonala

   

   1954an jaioa naiz, Ipar Inglaterran. 1968tik 1974ra bitartean Californian
   bizi izanik, gero Europara bueltatu nintzen, eta 1978z geroztik Euskal
   Herrian finkatu naiz, hasieran Donostian eta azken lau urteotan Zarautzen.
   Israelen (txikitan bost hilabetez), Barcelonan eta Gales Herrian ere
   bizi izana naiz.

   

   Dibortziaturik nago eta hamaika urteko alaba euskaldun bat daukat, Donostian
   bizi dena. Begotxu Olaizolarekin bizi naiz; bera ikastolako irakaslea
   da eta orain Orion lan egiten du. Nere ama eta anaia bakarra Hawaiin
   bizi dira.

   

   Beti izan dut hizkuntzentzako zaletasun handi bat eta hizkuntzalaritza
   ikasi dut. Egungo linguistikako Eskolen artean, ordea, disidente samarra
   naiz. Gramatika deskriptiboa eta hizkuntzen arteko konparaketak bereziki
   interesatzen zaizkit; bestalde, pragmatikaren ikuspegi desberdinak kontuan
   hartzeko ahaleginak dira, askotan, nere lan linguistikoaren ezaugarri.
   Hizkuntzen irakaskuntzaren arloa ere landu izan dut. Azken hemezortzi
   urte hauetan euskararen azterketan sakondu dut batipat. 1993 urtean Londresko
   Unibertsitatean doktoradutza bat eskuratu nuen Hizkuntzalaritza arloan.

   

   Zenbait libururen egile naiz, bakarrik zein lankidetzan. Horietako bat,
   Atalase maila (1988), euskaraz dago eta euskalduntze lanetan dabiltzanei
   zuzendua da. Beste bi liburu ingelesa dakitenek euskara ikasteko "metodoak"
   dira: The Basque language: a practical introduction (1994) eta Colloquial
   Basque (1996). Bestalde, Euskaltzaindiaren Gramatika Batzordeko kide
   izaki, parte hartu dut Batzorde honen gramatikan: Euskal gramatika: lehen
   urratsak. Berri gehiago ikus daitezke behean Idazkiak sailean.

   

   Ingelesezko irakasle gisa jardun naiz askotan, baita azken bolada honetan
   ere. Bitartean, nere interesei eta ikerlanei era desberdinetan ekiten
   diet. Unibertsitatean hizkuntzaren azterketa komunikatiboari buruzko
   eskolak ematen ditut Euskalduntze eta Alfabetatze Diplomaturaren barnean.
   Han-hemenka idazten edo lanak aurkezten ditut, Euskal Herrian zein kanpoan
   (nere Egutegian ikus daitekeenez). Eskuen artean dudan ikerketa linguistiko
   nagusia hizkuntza desberdinetako adierazpide modalei buruzkoa da.

   

   GORA ITZULI

   



   Idazkiak

   

   Nere bibliografia osoa Publications (Argitarapenak) orrialdean ikus daiteke.
   Euskarazko gauza pare bat orrialde hauetan bertan osorik irakur daitezke:

     

      *

       HIZPIDEZUTABE

       

      *

       [Euskal] Aditz Modalen Erabilpena dela eta (11/94)
       Txosten hau 1994an Euskaltzaindiaren Leioako Biltzarrean irakurri
       eta Euskera aldizkarian argitaratu zen.

       

     

   

   Euskarari buruzko beste zenbait gauza, ingelesez, hemen irakur daitezke:
   ikus Euskararen Orrialdea delakoa.

   

   GORA ITZULI

   



   Interesak (hizkuntzak eta herriak)

   

   Sail berezi batean interesatzen edo gustatzen zaizkidan hizkuntza eta
   herri desberdinei buruzko gaiak biltzeko. Sail hori hasi besterik ez
   dut egin oraingoz; euskarari eskaintzen zaion orrialdeaz gainera, galesari
   buruz beste bat hasita daukat. Eta berriena: miscellanea idiomatica delako
   orrialdea, hizkuntza desberdinetako agurrei emana.

   

   GORA ITZULI

   



   Ikerketa linguistikoa: Modalak

   

   Modalei buruzko ikerketa orokor bat hasi nuen iaz. Hizkuntza askori buruzko
   oinarrizko datuak biltzen ari naiz, eta orrialde hauetan guzti horren
   berri emateko asmoa dut. Oraingoz hori gehienik egiteke dago, baina proiektuari
   buruz zerbait irakurtzeko gogoa duenak ikus ditzake arestian emandako
   bi txosten, bata irailean Gales Herrian aurkeztua eta bestea azaroan
   Belgikan.

   

   GORA ITZULI

   



   Euskarazko beste web-gune batzuk

     

      *Euskaldunon Egunkaria (orri ez-ofiziala): Azaleko berriak

      *Euskal Herrian Euskaraz. Euskararen defentsarako herri mugimendua

      *GeoNative: Hizkuntza gutxiagotuak mapetan

      *IXA taldearen orria

      *Jalgi Hadi: euskara hutsezko web orriadea

      *"Olé" delako orrialdea: "Webs en euskera"

       Euskarazko email zerrendak:

         

          1BASQUE-L
           (euskara gutxi ikusten da zerrenda honetan baina...):
           LISTSERV@CUNYVM.CUNY.EDU helbidera honako mezu hau bidali:
           subscribe basque-l

          2EUSKARA
           euskara-request@eusnet.org helbidera honako mezu hau bidali:
           join euskara

         

       

     

   

   GORA ITZULI

   



   Euskararen Orrialdea



   

   Orrialde honek 1997 urtean izan duen garren bisitaria izan zara.

   

   1997-06-16(e)an azken aldiz eguneratua

    
    ADITZ MODALEN ERABILPENA DELA ETA

   



   

        Modal(tasun) terminoak bi esanahi izaten ditu gramatiketan, bata 
   formala (morfosintaktikoa) eta bestea nozionala (semantikoa); hauek beti ongi 
   bereizi izan ez badira ere, ez da komeni nahastea.
           Kategoria formal bezala, modalak "laguntzaile modal" edo "aditz 
   modal" direlakoen laburdura gisa agertzen da, batez ere gramatika 
   inglesetan.1  Inglesez, hain zuzen ere, aditz egitura berezi batek eta 
   laguntzaile multzo berezi batek adierazten dituzte nozio modal nagusiak, hala 
   nola posibilitatea, beharra eta abar.  Esan beharrik ez dago inglesezko 
   gramatiketan aipatu ohi diren aditz modalen ezaugarri nagusiak2 -ezaugarri 
   morfosintaktikoak, alegia- hizkuntza askotan bilatzerik ez dagoela.3  
           Kategoria semantiko gisa, aldiz, modaltasun kontzeptua edozein 
   hizkuntzaren azterketan erabil daiteke.4  Euskarak ere nozio modalak 
   adierazteko bitartekoak baditu, izan; galdetu behar da, ordea, ea bitartekook 
   gramatikalizatuak dauden eta zenbateraino.  
           Esate baterako, har ditzagun euskarak posibilitatezko nozioak 
   adierazteko dituen bi era ezagun, ahal-ekin osatutakoa eta -(te)ke morfemaren 
   bitartez osatzen dena.  Egon, biak sistema gramatikalean daude, baina 
   bigarren forma aspaldiko partez, euskararen prehistoriatik alegia, paradigma 
   morfologikora pasatua da; ondorioz, maila sinkronikoan, bata adierazpide 
   perifrastikoa dugu eta bestea trinkoa edo sintetikoa.  
           Posibilitatea adierazteko hirugarren era bat, gauza/gai/kapaz izan 
   lokuzioekin lortutakoa, oraindik ez da ahal-ek eta -(te)ke-k ezagutu dituzten 
   gramatikalizazio bideetan abiatu.  Laburtuz, beraz, honako eskala hau dugu, 
   gramatikalizazioaren arabera mailakatua: 

   

             gauza izan     <     ahal     <     -(te)ke

   

        Euskararen adierazpide modalek erakusten dutenez, hizkuntza baten 
   barruan edozein nozio adierazteko aukera desberdinak, eta maila 
   desberdinetakoak, egon daitezke.  Era berean, nozio modal desberdinak 
   adierazteko forma nagusiak, edo formarik gramatikalizatuenak, ez dira beti 
   maila berdinekoak izango, eta berriro euskara dugu honen lekuko: 

   

            gauza izan     <     ahal izan     <     -(te)ke
               premia eduki   <     behar izan    <     Ø
               gogoa eduki    <     nahi izan     <     Ø
   

   


   1. MODALEN SAILKAPEN SEMANTIKOA

   

        Modaltasuna, hitz gutitan esanda, egoerei edo gertaerei buruzko 
   posibilitate, probabilitate, behar, asmo edota ustea isladatzeko proposizioen 
   modifikazio mota bat da.5  Modaltasuna modutik bereiztea komeni da.6  Modua 
   (edo era; mood inglesez) proposizioei dagokien errealitate- edo hipotesi-
   mailarekin zerikusia duen kategoria dugu.  Subjuntibo, optatibo, 
   inperatibo/agintekera, hipotetiko/alegiazko, eta modu ezmarkatua 
   -indikatiboa- dira "modu" kategorian biltzen diren baliorik ezagunenetako 
   batzuk; indikatibotik kanpo, hauek denok egiazko "mundutik" urruntze edo 
   deslotze bat adierazten dute.  Modaltasunak, berriz, delako mundu -balizko 
   zein benetako- horren barruan gertakizun batek daukan gertatzeko posibilitate 
   zein probabilitea neurtzen du.  Hortaz, ondoko hiru perpausotan:

   

        (1)  Joango bazina, bazkaldu gabe geratu beharko zenuke.
           (2)  Joango bazina, bazkaldu gabe gera zintezke.
           (3)  Joango bazina, bazkaldu gabe geratuko zinateke.

   

"mundu" hipotetiko berdinaz ari da hiztuna, baina hiru nozio desberdin 
   adierazten dira bakoitzaren bigarren atalean: (1)ean beharra (mundu horretan 
   zer gertatuko den derrigorrez), (2)an posibilitatea (mundu horretan zer gerta 
   daitekeen),7 eta (3)an modaltasun ezmarkatu edo neutrala (mundu horretan zer 
   gertatuko den).  
           Modaltasun mota desberdinen artean, garbien ikusten den bereizketa 
   modaltasun epistemikoaren eta beste mota guztien artekoa da.8  Hitz gutxitan, 
   modaltasun epistemikoak hiztunaren sinesmenak adierazten ditu.  Ondoko bi 
   adibideotan beharraren kontzeptu ez-epistemikoa (4) eta epistemikoa (5) 
   kontrastatzen dira: 

   

        (4)  Etxera joan behar duzu.
           (5)  Nekatuta egon behar duzu.
   

   

Badirudi semantika mailan honelako bereizketak hizkuntza guztietan egin 
   daitezkeela.  Baina bestalde, bion arteko anbiguotasun formalak askotan 
   gertatzen direla dirudi.9 
           Hizkuntza naturaletan erabiltzen diren modaltasunezko kontzeptuak oso 
   subjektiboak eta labankorrak dira.  Modaltasun mota desberdinak sailkatzeko -
   direla epistemikoak, direla bestelakoak- erizpide desberdinak erabil 
   daitezke.10  Hizkuntza desberdin askotan formalki agerian egoten diren 
   bereizketak (hala nola [beharra : ahala] edo [beharra : nahia]) oinarri bat 
   izan daitezke; hiztun arruntaren intuizioa beste bat izan daiteke; eta corpus 
   haundietako ikerketa kuantitatiboek ere zerbait adieraz dezakete gai 
   honetaz.11  Hemen proposatuko den sailkapena ahalik eta sinpleena eta 
   laburrena da, baina nahikoa izango da:12 

   

        MODALTASUN EPISTEMIKOA:
                                 posibilitatea edo ez-segurtasuna
                                 probabilitatea
                                 beharra edo segurtasuna
                                 ezinezkotasuna
           MODALTASUN EZ-EPISTEMIKOA:
                                 posibilitatea
                                 nahikundea
                                 beharra

   

Zerrenda honetako elementu bakoitza modaltasun mota bat da eta hortaz nozio 
   xeheen multzo bat jasotzen du.  Esaterako, "posibilitate ez-epistemikoaren" 
   barruan gaitasuna, baimena, ahalmena eta abar luze bat biltzen dira; 
   "nahikundearen" atzean gogoa, asmoa eta joera izkutatzen dira, besteak beste.  
   Beraz, lema bat zenbait forma modali aplikatzeak ez du esan nahi forma horiek 
   derrigorrez sinonimotzat jotzen direnik, baizik eta hein batetako kidetasun 
   semantikoa somatzen diegula.
   

   


   2. MODALEN SAILKAPEN MORFOSINTAKTIKOA

   

        Ikusi denez, hizkuntza beraren barruan nozio modal batek askotan 
   maila ezberdinetako gauzapenak izan ditzake, sistema gramatikalaren 
   ikuspegitik; gogora dezagun adibide hau: 

   

             gauza izan     <     ahal     <     -(te)ke

   

Kate hau gramatikalizazio prozesuaren bidez azaldu dugu; ikuspegi sinkroniko 
   batetatik, geruzapena delako kontzeptuaz ere balia gaitezke.13  Frantses 
   modernoan, adibidez, geroaldia bi modutan adieraz daiteke, hauek hizkuntzaren
   egituraren "geruza" desberdinei dagozkielarik: je chanterai, je vais chanter.  
   Latinean beste geroaldi mota bat zegoen, hots cantabo, baina geruza hori 
   aspaldi desagertu zen hizkuntza honetatik.14  Geruzapena prozesu orokor 
   diakroniko baten ondorio sinkroniko bat da.  Oro har euskararen aditz sistema 
   osoa hiru geruza nagusitan eratua dagoela dirudi: esaterako [dakar : ekartzen 
   du : ekartzen ari da].15  
           Gramatikalizazioaren beste alderdi bat, bestalde, berriztapena 
   delakoa da.16  Denboran zehar, forma batzuk gramatikalizatu ahala, horren 
   gramatikalizatuak ez ziren beste perifrasi batzuk formula bihurtu eta 
   pixkanaka sistema gramatikalean sartzeko joera da.  Hauek azkenean geruza 
   berri bat osa dezakete.  Maila sinkronikoan, ondorioz, nozio kidetuak 
   adierazteko geruza desberdinetako eta jatorri ezberdinetako formak egongo 
   dira.  
           Gramatikalizazio prozesuak, beraz, sistema morfosintaktikoa 
   birmoldatu egiten du; bestalde, gehienetan modifikazio semantikoak dakartza.  
   Forma gramatikalizatuagoen esanahiak orokorragoak, zabalagoak eta 
   neutralagoak izaten dira; hortaz, geruza desberdinetako formen artean 
   hautatzeak aukera semantiko edo erretoriko bat suposatzen du.  
           Hona hemen euskaran agertzen diren modaltasunezko esamoldeak, 
   gramatikalizazio mailen arabera sailkaturik: 

   

(A)  Aditzaren morfologia sintetikoaren mailan, -(te)ke da indizio modal 
   bakarra; posibilitate epistemikoa zein ez-epistemikoa adierazteko erabiltzen 
   da.17  

   

(B)  Aditz joko perifrastikoaren lehenengo mailan (hots, sistema 
   perifrastikorik gramatikalizatuenean), modaltasunaren indizio bakarra bezala, 
   zenbait erabileratan -tuko formarekin osatutako geroaldiko egiturak aipa 
   daitezke, euskara informalean behintzat maiz posibilitate (edo ez-segurtasun) 
   epistemikoa adierazten baitu,18 adibidez: 

   

        (7)  Nekatuta egongo zara. (= "Nekatuta zaudeke.")

   

(C)  Ahal, ezin, behar eta nahi-rekin sortutako egiturak hirugarren "geruza" 
   osatzen dute.  Dudarik gabe, euskarak dituen adierazpide modalik gehienak, 
   sarrien erabilitakoak, edo tipikoenak, multzo honetakoak dira, eta 
   ondorioz, gramatikariek euskal "modalak" identifikatzerakoan hauexek aipatu 
   ohi dituzte.  Lafonek, Lafittek, Eguzkitzak, Wilbur-ek, eta Trask-ek, 
   besteak beste, inoiz berezitzat hartu dituzte ikuspegi sintaktiko batetatik, 
   dagokien kategoriaren izena proposatzerakoan guztiz bat ez badatoz ere.19  
   Hauexek dira behean aztertuko ditugun "euskararen modalak".

   

(D)  Euskaraz modaltasuna adierazteko dauden baliabideak zerrendatu nahi 
   badira, "modal"-tzat jo litekeen kategoria formal hutsa
   identifikatu ordez, laugarren "geruza" batetako zenbait aditzezko egiturak 
   ez lukete aipatu gabe gelditu behar.  Hauek gehienez ere bakarrik 
   semigramatikalizatuak daude; horrexegatik, noski, ez dira agertzen gramatika
   deskribapenik gehienetan.  Guk ere ez ditugu hemen sakonean 
   aztertuko, baina aipamen bat derrigorrezkoa dela dirudi.  Hona hemen, 
   besterik gabe, erabilienetako batzuen zerrenda (nozio ez-epistemikoei 
   dagozkie):20 

   

(i)   -tzeko gauza izan, -tzeko gai izan, -tzeko kapaz izan, 
   -tzen jakin, -tzeko modua (modurik) egon/eduki, -tzerik egon/eduki/ukan 
   (galderetan etab.).21  

   

(ii)   -tzeko modurik ez egon/eduki, -tzerik ez egon/eduki/ukan.22

   

(iii)   -tzeko gogoa ukan/eduki, -tzeko asmoa ukan/eduki, -tzeko 
   asmotan ibili/....23

   

(iv)   -tzeko premia ukan/eduki, -tzeko izan/ukan (latinezko 
   gerundiboa bezalatsu erabilirik).24

   

(E)  Baliabide linguistikoen zerrenda ez da amaitzen hemen aditzezko 
   perifrasietara mugatzen ez bagara.  Adibidez:25

   

(i)  Adberbio eta esapide adberbial batzuek modaltasuna adierazten dute 
   (gehienetan epistemikoa): beharbada, noski, derrigorrez, seguraski, 
   dirudienez, nere ustez eta abar luze bat.

   

(ii)  Partikula modalek (omen, ote, al, bide) eta edo (zalantza adierazteko: 
   bihar edo) beharbada modaltasun epistemikoa adieraz dezakete.

   

(iii)  Beste adierazpide batzuk sintaktikoak dira, hala nola Uste dut ...-la, 
   Bistan da ...-la eta antzekoak.
   

   


   3. EUSKARAREN LAGUNTZAILE MODALAK

   

        Ahal, ezin, behar eta nahi modu desberdinetan sailkatu izan dituzte 
   gramatikariek.  Partikulak direla diote batzuk,26 eta izenak beste 
   zenbaitek.27  Kasu desberdinak ez lirateke nahastu beharko kontu honetan.  
   Adibidez, (8)an behar izena dateke, ez ordea (9)an: 

   

        (8)  Zure beharrik ez daukat.
           (9)  Ez zaitut lagundu behar.

   

(10)ean i partikula hutsa da, (11)an aldiz ahal izan/ukan aditza dugu:28  

   

        (10) Isilduko a(ha)l zara? 
           (11) Ez zaitut laguntzen ahal.

   

Jakina, (11)an ahal izan aditza dela diodalarik, aditz konposatua esan nahi 
   da, maite izan/ukan ere aditza den bezala (12)an: 

   

        (12) Ez ditut haur horiek maite. 

   

Orobat, behar izan/ukan (9)an aditza da, uste izan/ukan aditza den hein 
   berean (13)an: 

   

        (13) Ez dut uste joango denik.

   

        Hortaz, (14a)ren analisia seguraski (14b) da, eta ez (14c) edo (14d): 

   

      (14a)  ulertu behar duzu
         (14b)  ulertu    +    behar duzu 
         (14c) *ulertu duzu    +    behar
         (14d) *ulertu behar    +    duzu

   

eta (15a)rena (15b) da, ez (15c):

   

      (15a)  laguntzen ahal zaitut
         (15b)  laguntzen    +    ahal zaitut
         (15c) *laguntzen zaitut    +    ahal

   

Hau da, kasu hauetan egitura orokorra (16) da, laguntzaileak beren aldetik 
   aditz konposatuak direlarik: 

   

        (16) ADITZ NAGUSIA        +  LAGUNTZAILE MODALA
                (ulertu, laguntzen)     (behar duzu, ahal zaitut)

   

       Hala ere, laguntzaile hauen ezaugarri morfosintaktiko bat aditz 
   nagusiaren sujeto eta objetoekiko komunztadura da; ezaugarri hau, euskal 
   aditzaren sistemaren barruan, geruza oinarrizkoagoa osatzen duten 
   laguntzaileekin dute amankomunean.  Hortaz, (17)k eta (18)k objetuekiko 
   komunztadura erregela bera konpartitzen bide dute: 

   

        (17) Zu lagunduko zaitut/*dut.
           (18) Zu laguntzen ahal zaitut/*dut.

   

Fenomeno hau nori kasuko objetuetara ere zabaltzen da.
           Gaur egun irakurtzen eta entzuten denetik juzkatzeko, laguntzaile 
   modalen komunztadurari buruzko zenbait puntu ilun gelditu dira, edo bestela 
   esanda, desadostasunak soma daitezke hiztunen edo idazleen artean.  Beraz, 
   modalen zenbait ezaugarri orokor eta amankomun ikusirik, goazen, zailtasun 
   horiei berezeki erreparatuz eta erabilera zuzen edo gomendagarri batzuk 
   aipatuz, banan-banan laburki aztertzera.  
   

   


   3.1. AHAL IZAN

   

   3.1.1.

   

        Posibilitatea adierazteko erabiltzen den aditz modal hau forma 
   trantsitibo nahiz intrantsitiboan agertuko da--ahal dut zein ahal naiz, 
   alegia--aditz nagusiaren esanahiaren edo trantsitibitatearen arabera.  Beraz, 

   

        (19) erosi/erosten ahal dut
           (20) joan/joaten ahal naiz

   

   3.1.2.

   

        Mendebaldeko euskaran esamolde honen erabilpena aski mugatua izan da, 
   eta ez da gomendagarri erabilpen hori neurriz gain bultzatzea edo tradizioz 
   eros(i) dezaket (edo honen aldaki dialektalak), joan naiteke, eta beste 
   zenbait baliokide erabili ohi diren testuinguruetara larregi zabaltzea.  
   

   

   3.1.3.

   

        Era berean, noski, eta beti mendebaldeko erabileraz ari garelarik, ez 
   litzateke egokia eros(i) nezake (bizkaieraz neike) eta joan ninteke 
   baztertzea, erosi ahal izango nuke, joan ahalko nintzateke edo tankerakoez 
   ordezkatuta.  
   

   

   3.1.4.

   

        Aparte utzi behar da denbora perifrastikoen eta forma ez-jokatuen 
   kasua, non derrigorrezkoa baita ahal izan-en erabilpena (edo beste 
   perifrasiren batena) adibide hauetan bezala: 

   

        (21) erosi ahal izan dut
           (22) joan ahal izateko

   

eta abar.  
   

   

   3.1.5.

   

        Aipa dezagun hemen beste molde hau ere badagoela, nahiz eta honen 
   erabilera gaur egun, literaturako erregistroaz kanpo, eskasagoa izan: 

   

        (23) eros ahal dezaket
           (24) joan ahal naiteke

   

   3.1.6.

   

        Ez da gutiago errespetatu behar Nafarroan eta ekialdean zabalduta 
   dagoen erabilera bat, ahal izan/ukan-ez baliatzen dena alegia, baina ohar 
   gaitezen tradizio horretan eros dezaket-en baliokidea (25) dela, ez (26): 

   

        (25) erosten ahal dut
           (26) erosi ahal dut
   

   

   3.1.7.

   

        Aditz nagusia isilpean gordetzen delarik aditz modal honek--besteek 
   bezala, ikusiko denez--forma trantsitiboa hartzen du beti (esaldia 
   inpertsonala ez bada behintzat: ahal da "on peut, se puede"): 

   

        (27) Joan zaitezke? - Bai, ahal dut. (*Bai, ahal naiz).
   
   

   


   3.2. EZIN IZAN

   

   3.2.1.

   

        Euskalki guztietan, ezin elementuaz osatutako perifrasiak erabil 
   daitezke ezinezkotasuna adierazteko.  Baina ekialdeko euskalkietan hau 
   ezinaren nozioaren adierazpide desberdinen arteko bat baizik ez den 
   bitartean, (28) eta (29) ere esan daitezke eta: 

   

        (28) ez dut erosten ahal 
           (29) ez naiteke joan 

   

mendebaldeko euskaran ezin izan-ekin osatzen da, (30) eta (31)an bezala, 
   ideia hauek adierazteko bide nagusia: 

   

        (30) ezin dut erosi
           (31) ezin naiz joan

   

Ez bakarra ordea, (32) ere esan bait daiteke, besteak beste, euskara 
   informalean bederen:

   

        (32) ez daukat joaterik/erosterik 
   

   

   3.2.2.

   

        Idatzizko literaturan, (30)az gainera, (33-35) ere agertzen dira:

   

        (33) ezin erosi dut
           (34) ezin dezaket eros
           (35) ezin eros dezaket

   

Baina lau hauetarik, ohar gaitezen (30) dela zalantzarik gabe gaurko egunean 
   gehienetan topatzen den forma; aldi berean, beste aukera horiek ezin 
   gaitzetsi dira alternatiba estilistiko bezala.  
   

   

   3.2.3.

   

        Trantsibitateari dagokionez, ezin izan-en erabilera ahal izan-enaren 
   antzekoa dela esan beharko genuke.  Laguntzailearen formak aditz nagusiaren 
   mota isladatzen du beraz: (30) eta (31) gonbara daitezela.  Ez dirudi (36-39) 
   euskal tradizioan orokorrenak direnik: 

   

        (36) ?ezin dut joan
           (37) ?ezin joan dut 
           (38) ?ezin dezaket joan
           (39) ?ezin joan dezaket

   

Halere, azken urteotan nahaste bat gertatzen ari da zenbait hiztunengan, 
   erabileran berean ez ezik, zuzentasunari buruzko kontzeptuetan ere.  Konfusio 
   honen aurrean argitu beharra dago (31) dela bai jendeak normalean esaten 
   duena, bai euskal tradizioz eta gure gomendioz esaten jarraitu beharko 
   litzatekeena, eta ez (36).  
   

   

   3.2.4.

   

        Aditz nagusia falta denean, berriz, ezin izan-en forma beti 
   trantsitiboa izango da (inpertsonaltasuna adieraztean izan ezik: Ezin da!): 

   

        (40) Joan zaitezke? - Ez, ezin dut. (*Ez, ezin naiz.)  
   

   


   3.3. BEHAR IZAN

   

   3.3.1.

   

        Lehen aipatu da behar berez izena dugula, (8) eta (41) adibideek 
   erakusten dutenez:

   

        (41) Horren beharrean gaude.

   

Esan beharra dago, halere, izen gisa ere behar-ek baduela modaltasunarekin 
   zerikusi handia.29  Lehenbizi, esanahiaren aldetik: nozio modal bat 
   adierazten baitu, hots, "beharra" (premia, nahitaezkotasuna, 
   ezinbestekotasuna, edo dena delakoa).  Bigarrenik, aditz modalekin agertzen 
   den ezaugarri sintaktiko berezi bat dela-eta: honen perpaus-osagarrietako 
   aditzak partizipio forman agertzen baitira, eta ez beste izenenetakoak bezala 
   (asmo, gogo, modu eta premia barne) -tzeko atzizkiarekin: hortaz: 

   

       (42a) Esan beharrik ez dago. 
          (42b) Zu ikusi beharrean nago. 
          (42c) Joan beharra daukat.

   

eta ez:

   

      (43a) *esateko beharrik
         (43b) *ikusteko beharrean 
         (43c) *joateko beharra

   

nahiz (44-47) eta abar erabili, bestalde:

   

        (44) joateko asmoa
           (45) joateko gogoa
           (46) joateko modua
           (47) joateko premia

   

Hurrengo lerroetan, berriz, interesatzen zaiguna behar izan/ukan aditz 
   modalaren erabilera sintaktikoa izango da.  
   

   

   3.3.2.

   

        Erabilera hau dela eta, bi joera dira aipatu beharrekoak.  Joera 
   horietako batetan, behar izan beti forma trantsitiboan egoten da: 

   

        (48) erosi behar dut
           (59) joan behar dut 

   

inpertsonaltasuna adierazteko izan ezik, jakina: 

   

        (50) erosi behar da (= "norbaitek edo inork erosi behar du")
           (51) joan behar da (= "norbaitek edo inork joan behar du") 
           (52) Kontuz ibili behar da gizon horrekin. (zentzu inpertsonala)

   

   3.3.3.

   

        Joera nagusia da esandakoa: segur aski gaur egun halaxe idazten eta 
   esaten dute euskaldun gehienek, eta guk ere erabilera horri jarraitzea 
   gomendatuko genuke.  Baina honen aldamenean beste joera bat ez da ezezaguna, 
   aditz nagusi intrantsitiboekin behar izan intrantsitibo moduan erabiltzekoa 
   alegia: 

   

        (53) erosi behar dut
           (54) joan behar naiz  

   

Bigarren erabilera hau nahiko zabaldua dago zenbait lekutan, batez ere ahozko 
   hizkuntzan eta estilo informaletan.  Ohar gaitezen aditz modal desberdinen 
   erabilerak berdintzen direla, joera honekin, trantsitibitate kontuan.  Nahiz 
   eta erabilera hau, antza denez, hizkuntzaren barruko berezko bilakaeraren 
   ondorio izan, eta logika izpirik falta ez bazaio ere sistemaren ikuspegitik, 
   erabilera trantsitibo hutsa da sustraituena eta zabalduena, eta gaurko 
   euskararen estetikan dudarik gabe dotoreaena da; hortaz, euskara batuan joan 
   behar dut erabiltzea gomendatzen da, ez joan behar naiz. 
   

   


   3.4. NAHI/GURA IZAN

   

   3.4.1.

   

        Behar bezala, nahi berez izena da, nahiz nahi-ren izenezko erabilera 
   zertxobait murritzagoa izan behar-ena baino, gehiagotan beste izen batzu 
   erabili ohi baitira, hala nola gogo, borondate, desio, gurari eta abar.30  
   

   

   3.4.2.

   

        Orokorrean, nahi izan edo gura izan aditzen erabilera sintaktikoari 
   buruz esan daitekeena behar izan-i buruz arestian esandakoa bera da.  
   Badaude, alegia, 3.3.2 eta 3.3.3an aipatutako bi joerak berak.  Euskara 
   literarioari dagokionez, erabilera trantsitiboari atxikitzea gomendatzen da 
   berriro--hots, (55) eta (56), (55) eta (57) erabiltzea baino hobe: 

   

        (55) erosi nahi dut 
           (56) joan nahi dut
           (57) joan nahi naiz 

   

Haatik, (57) ere zenbait lekutako euskaldunen artean bizirik dagoela eta 
   erabat okertzat jotzeko arrazoirik ez dagoela gaineratu behar da.  Egoera 
   orokorra aski konplexua da, (54)en eta (57)en erabilerek distribuzio 
   dialektal ezberdinak baitituzte, bakarrik lehena entzuten delarik 
   mendebaldeko hizkeretan.  

   

    

   

   OHARRAK

   

1.  Ikus Richards et al. (1985:179), Trask (1993:173), eta hurrengo oharreko 
   erreferentziak.  

   

2.  Ikus adibidez Cobuild (1990:218), Halliday (1970/1976:192), Palmer 
   (1986:33).  

   

3.  Aintzineko inglesean ere ez omen ziren aurkitzen aditz modalen ezaugarri 
   bereziok, edo ez hizkuntza modernoan bezala bederen (ikus Goossens, 1987).  

   

4.  Hizkuntza naturaletan ez ezik logikan ere erabili izan da: ikus Allwood et al. 
   (1977:108-124).

   

5.  Xehetasun gehiagorentzat, ikus King (1993:101-115 eta 263-290).

   

6.  Ikus Palmer (1986:2-23).  

   

7.  Hegoaldeko euskaran; iparraldeko hizkeretan, berriz, (2)ko egiturak 
   askotan ondorio neutrala adierazten du.  Ikus honetaz King (1987:96), King 
   (1993:227).

   

8.  King (1993:108). 

   

9.  Ikus Coates (1983:9), King (1993:107), Palmer (1965:106), Perkins 
   (1982:245), Walton (1989).

   

10. Ikus adibidez Palmer (1986).

   

11. Coates (1983:28).

   

12. King (1993:110).

   

13. Gramatikalizazioaz, ikus Heine et al. (1991), Hopper & Traugott (1993); 
   eta modaltasunaren kontestuan konkretuki, Palmer (1986:3).  Denbora 
   perifrastikoen gramatikalizazioa batzuetan "auxiliarization" bezala ezagutu
   da: ikus Harris & Ramat, eds. (1987).  Geruzapenaren kontzeptuarentzat 
   ("layering" inglesez), ikus Hopper & Traugott (1993:124), King (1993:99).  

   

14. Hopper & Traugott (1993:42).

   

15. King (1993:202-262).

   

16. "Renewal" inglesez: ikus Hopper & Traugott, op. cit.

   

17. Agirre (1991:742), Euskaltzaindia (1987:413 eta 430), Lafitte (1944:368, 
   passim), Villasante (1980:59-62).

   

18. King (1993:226).

   

19. Ikus Lafon (1943:134-141).  Lafitte-k (1944:347) "semilaguntzaile" deitu 
   zituen.  Eguzkitzarentzat (1985:215) ahal izan eta ezin izan aditz modalak 
   dira; behar izan eta nahi/gura izan, ostera, "aditz semimodalak" deitzen 
   ditu, bereizketa zenbait arrazoi sintaktikotan oinarritzen dituelarik.  
   Wilbur-en eta Trask-en erreferentzientzat ikus 26. eta 27. oharrak behean.

   

20. King-ek (1993:263-290 eta passim) dakar hauen deskribapen sakonago bat.  
   Alzo-k (1961) ere badauzka adibide batzuk.  Halere orokorki esan behar da 
   gramatakariek ez dutela euskararen alderdi hau oraindik aski ikertu.  

   

21. Ikus Gramatika Batzordea (biltzarre honetan), King (1993:254-6, 274-5).  

   

22. Ikus Euskaltzaindia (1987:472), King (1993:254-6, 287), Lafitte 
   (1944:214, 221), Villasante (1980:101).  

   

23. Ikus King (1993:286).

   

24. "Gerundiboa" dela eta ikus Agirre (1991:720), Alzo (1961:66), 
   Euskaltzaindia (1987:468), King (1993:257, 282-4), Rebuschi (1982:482), 
   Villasante (1980:194-5).  (C) atalean bildutako egituratik (joan behar dut) 
   desberdina den heinean, behar-ekin osatutako egitura alternatibo bat ere, 
   joan beharra dut/daukat, hemen aipatzekoa da noski.  Honetaz ikus 
   Euskaltzaindia (1987:454), King (1993:241-3).  

   

25. Ikus King (1993:263-290 passim).

   

26. Wilbur-entzat (1981:172) ahal, behar eta nahi "root-modal particles" 
   lirateke, hau da, partikula modal ez-epistemikoak.  

   

27. Trask-en (1984) iritziz euskarak "modal nouns" (izen modalak) dauzka.

   

28. Lhandek (1926 sub ahal) ahal izan aditza eta ahal partikula bereizi 
   zituen, partikularen adibide hau emanez: ahalbanabil (Hiribarrena) "si je 
   puis aller".  Ekialdeko eta aintzineko sistemei dagokienez, ahal-i buruzko 
   zenbait puntu oraindik ilun samar gelditzen direla aitortu behar da: ikus 
   honetaz King (1993:247), Wilbur (1981).  

   

29. Konpara 27. oharra.

   

30. Logura bezalako hitz konposatuak alde batera utzita, gura-ren izenezko 
   erabilpena nahi-rena baino are murritzagoa dela dirudi.  

   

    

   

   ERABILITAKO ITURRIAK

   

Agirre Berezibar, J.M. (1991). Euskal gramatika deskriptiboa. Bilbao: Labayru Ikastegia.
   Allwood, J., Andersson, L-G., and Dahl, Ö. (1977). Logic in linguistics. Cambridge: 
      Cambridge University Press.  
   Alzo, D.J. de (1961). Estudio sobre el euskera hablado. San Sebastian.  
   Coates, J. (1983). The semantics of the modal auxiliaries. Beckenham: Croom Helm.  
   Cobuild (1990). Collins Cobuild English grammar. London: Collins.
   Eguzkitza, A. (1985).  Aditz modalak euskaraz. Euskera XXX (1985/1:215-221).  
   Euskaltzaindia (1987). Euskal gramatika: lehen urratsak, 2. tomoa.  Bilbo: Euskaltzaindia.  
   Goenaga, P. (1985). Nahi eta behar.  In Melena, ed. (1985). Symbolae Ludovico Mitxelena 
      septuagenario oblatae. Vitoria: Universidad del País Vasco.  
   Goossens, L. (1987). The auxiliarization of the English modals: a functional grammar view. 
      In Harris & Ramat, eds. (1987).
   Halliday, M.A.K. (1970). Functional diversity in language, as seen from a consideration of 
      modality and mood in English. Foundations of Language 6.3, 1970, 327-5 orr.
      Kress, ed. (1976).  
   Harris, M. and Ramat, P., eds. (1987). Historical development of auxiliaries. Amsterdam: 
      Mouton.
   Heine, B., Claudi, U. and Hünnemeyer, F. (1991). Grammaticalization. Chicago: University 
      of Chicago Press.
   Hopper, P.J. and Traugott, E.C. (1993). Grammaticalization. Cambridge: Cambridge 
      University Press.
   King, A.R. (1987). Euskal aditzaren deskribapenaren arazo nagusiak. In Salaburu, ed. 
      (1987).
      London.  
   Kress, G., ed. (1976). Halliday: system and function in language. Oxford University Press.
   Lafitte, P. (1944). Grammaire basque.  Navarro-labourdin littéraire (éd. revue et 
      corrigée). Reprinted, Donostia: Elkar, 1979.  
   Lafon, R. (1943). Le système des formes verbales  auxiliaire dans les principaux textes 
      basques du XVIe siècle.  Donostia: Elkar, 1980.
   Lhande, P. (1926). Dictionnaire basque-français. Paris: Gabriel Beauchesne.
   Palmer, F.R. (1965). A linguistic study of the English verb. London: Longman.
   Rebuschi, G. (1982). Structure de l'énoncé en basque. Tesi doktorala,  Université de 
      Paris 7.
   Richards, J.C., Platt, J., and Weber, H. (1985). Longman dictionary of applied 
      linguistics. Harlow: Longman.  
   Salaburu, P., ed. (1987). Euskal morfosintaxia eta fonologia: eztabaida gaiak. Bilbao: 
      Universidad del Pais Vasco.
   Trask, R.L. (1984). Synchronic and diachronic studies in the grammar of Basque. University 
      of London Ph.D. thesis.  
   Villasante, L. (1980). Sintaxis de la oración simple. Aranzazu: Editorial Franciscana.
   Wilbur, T.H. (1981).  Basque syntax.  Euskalarien nazioarteko jardunaldiak, pp. 169-186, 
      Bilbo: Euskaltzaindia.

   

   Txosten hau 1994an Euskaltzaindiaren Leioako Biltzarrean irakurri eta
   Euskera aldizkarian argitaratua izan da.

   

   Hasierara itzul

   



   Euskarazko Orrialdea



   


    
    Alan King 1978 urtean iritsi zen Euskal Herrira. Ipar Inglaterran jaioa
   zen 24 urte lehenago; halere, haurtzarotik hasita leku frankotan bizi
   izana zelako -Californian, Catalunyan eta Israelen, besteak beste- ez
   zuen bere burua erabat britaniartzat jotzen; eta honez gero are gutiago,
   azken hamabost urteotatik hamahirutan Gipuzkoan bizi izana baita. Galdetuz
   gero zerk edo nork ekarri zuen Euskadira, "Emakume batek" erantzuten
   du; "baina euskara ere interesatzen zitzaidan, jakina" gaineratzen du.

   

   Alan gaztetatik hizkuntzazale amorratua izan zen eta, ia berehala euskararen
   munduan buru-belarri murgilduta aurkitu zen. Euskara ikasteko metodo
   mardul bat idatzi zuen inglesez, eta duela gutxi beste txikiago bat prestatzeko
   proposamena jaso du Inglaterratik. Euskararen Atalase maila ere berak
   prestatu zuen. Euskal gramatika: lehen urratsak delako liburuki sorta
   ateratzen duen Euskaltzaindiko batzordeko partaide da aspaldiko partez.
   Eta 1993ko abenduan Londresko Unibertsitatean doktoratu egin zen linguistikan,
   euskarari buruzko tesi batekin.

   

   Galdera: Zer da tesiaren izenburua? Oso luzea al da? Zein hizkuntzatan
   dago idatzita?
   A.K.: "Euskal aditzaren gramatika komunikatiboa" du izena. Inglaterrako
   unibertsitateko tesi doktorala denez, inglesez dago noski. Luzeraz, 400
   orrialde eta 100.000 hitz ditu.

   

   Galdera: Zergatik tesiaren izenburu hori?
   A.K.: Beno, zerbait idatzi nahi nuen gramatika komunikatiboari buruz.
   Baina gai hori oso zabala da berez, eta gainera, balio praktikoa izateko,
   hizkuntza konkretuetako adibideetan oinarritu behar zen. Tesiaren luzera
   mugatzeko batipat, hizkuntza bakar batez baliatzea erabaki nuen.

   

   Galdera: Zergatik erabaki zenuen aditza aztertzea?
   A.K.: Arrazoi beragatik: gaia mugatzeagatik. Hizkuntza baten gramatika
   komunikatiboa, ondo eta sakonean egiten bada, oso luzea aterako da. Halere,
   kontzeptu linguistiko mordo bat daude aditzari nolabait lotuta...

   

   Galdera: Adibidez?
   A.K.: Adibidez predikazioa, prozesuak, kasu-erlazioak, galdegaitasuna,
   denbora eta aspektua, modua eta modaltasuna...

   

   Galdera: Orduan, esango zenuke aditzean zentratzea taktika edo aitzaki
   moduan erabili duzula interesatzen zaizkizun puntu batzuk aztertzeko?
   A.K.: Neurri haundi batean, bai.

   

   Galdera: Barkatu, baina zer da gramatika komunikatiboa?
   A.K.: Beno, gaitasun gramatikala (edo linguistikoa, askotan deitzen den
   bezala) eta gaitasun komunikatiboa batzutan kontrajarri edo gutienez
   elkarrengandik berezitzat ematen dira. Nik nahiago dut esan gramatika
   dela gaitasun komunikatiboaren atal bat. Ondorioz, gaitasun komunikatiboaren
   deskribapen oso batek gramatika jasotzen du bere baitan. Baina gramatikalari
   tradizionalarentzat ez bezala, neretzat hizkuntzaren elementu formalak--hiztegia,
   morfosintaxia eta abar--ez dira inportanteak "hor daudelako", hiztunek
   esanahiak adierazteko erabiltzen dituztelako baizik....

   

   Galdera: Adibideren bat eman zenezake?
   A.K.: Esate baterako, "aspektua" aipatu egiten da, gramatika "normal"
   batean, doa eta joaten da, edo-ta ikusi nuen eta ikusten nuen formen
   arteko bereizketari etiketa bat jartzeagatik, demagun. Baina hori eta
   euskaldunen egiazko sistema aspektuala deskribatzea -azaltzea hiztun
   batek zein aspektu-nozio bereizten dituen noiz eta nola, alegia- oso
   gauza desberdinak dira. Ikuspegi komunikatibotik, hauxe litzateke primarioa,
   nahiz eta bestea garrantzitsua izan. Bigarrenik, gutiegitan bururatzen
   zaio gramatikalari bati, euskarazko paradigmak aztertu edo zerrendatzerakoan,
   azaltzea zein adizki erabiltzen diren maiz eta zein guti edo ia inoiz
   ez. Baina erreflexionatzen badugu une batez, berehala konturatuko gara
   euskaldun guztien gaitasun komunikatiboan informazio hau guztia dagoela:
   zein diren forma normalenak eta zein diren bitxiak edo gutienez markatuak
   (hau da, erabileraren datuak); esanahi bakoitza adierazteko zein adizki
   erabil daitezkeen (hau da, esanahiaren kontu guztiak); eta azkenik, gramatikan
   tipikoki dagoena: adizkiak zein diren eta zein ezaugarri formal dituzten
   (deskribapen morfosintaktikoa, alegia). Gramatika komunikatibo batean,
   informazio mota guztiontzat lekua egongo litzateke.

   

   Galdera: Orduan gramatika komunikatiboa oso aberatsa izango da, baina
   izugarri luzea eta konplikatua ere bai, ez? Ez al da pittin bat utopikoegia?
   A.K.: Bai eta ez. Onartzen dut proiektuak mugapen praktikoak badituela,
   baina ez bagoaz aitzaki bila, zergatik ez ahalegindu mugapen horien barruan
   ahal dena egiten?

   

   Galdera: Ikusi dut pragmatika askotan aipatzen duzula tesian. Zenbateko
   garrantzia du?
   A.K.: Izugarrizkoa. Hitz gutxitan, pragmatikan aztertzen dira linguista
   konbentzionalek hizkuntzari buruz aztertu nahi ez dituzten arazoak. Ez
   da horrela esan behar linguistikazko tesi batean, jakina. Baina nere
   iritziz, pragmatikak hizkuntzaren funtzionamenduaz zerbait berria irakasten
   badigu eta gure ezaguera zabaldu, sakondu, zuzendu edo bestela hobetzeko
   probetxatzerik baldin badago, zintzotasun intelektualak eskatzen du gramatikalariok
   kontuan har dezagun. Uste eta espero dut nere lankideak pixkanaka ohitura
   hori hartuz joango direla etorkizunean.

   

   Galdera: Konkretatuz, nolako ideia edo teoria pragmatikoak izan zaizkizu
   probetxagarriak gramatika komunikatiboaren teoria lantzerakoan?
   A.K.: Asko. Mundu bat dago hor. Kontzeptu batzuk hizkuntzen irakaskuntzan
   ezagutu dira, Atalase Mailaren eraginez adibidez. "Funtzio komunikatibo"
   direlakoek, adibidez, azken batean Austin filosofoak asmatutako speech
   acts kontzeptua dute iturri, baina kontzeptua geroztik oso landua izan
   da pragmatikako literaturan. Gero, diskurtso prozesuen kontrola edo egitura
   aztertzeko proposatu diren hainbat ideia daude, hala nola informazio-egituraren
   kontzeptua, txanden teoria, eta abar luze bat. Hiztunaren jarrerak komunikazioan
   duen papera -esaterako kortesiaren bidez- ulertzeko proposatu diren teoriak
   eta tresna kontzeptualak ere badauzkagu. Pragmatika kontrastiboaren arloan
   azken urteotan egiten ari diren ikerketak interes haundikoak izan daitezke
   zentzu honetan....

   

   Galdera: Atalase Maila aipatu duzu. Kontuan izanda zuk prestatu zenuela
   euskarazkoa, ba al dago harreman berezirik Atalase Mailaren eta tesiaren
   artean?
   A.K.: Badago, bai. Bistan dago Atalase Maila tresna "aplikatu" eta praktiko
   bat dela, eta tesia, ordea, saio teoriko bat. Tesia definizioz askoz
   orijinalagoa eta sakonagoa da teoriaren aldetik. Idealki, oraingo tesi
   hau -eta beste batzuk ere- AM burutu aurretik idaztea komeni zatekeen.
   Horrexegatik azpimarratu izan dut beti AMaren behinbehinekotasuna. Zentzu
   pertsonalean, euskararen AM egitea oso esperientzia aberasgarria izan
   zen, eta prestatu ahala neure buruari egin nizkion hamaika galderek dudarik
   gabe tesiarentzako funtsezko inspirazioa eman zidaten.

   

   Galdera: Erreferentzia bat edukitzeko, inporta zaizu ematea labur- labur
   tesiaren eskema orokorra?
   A.K.: Zazpi kapitulutan banaturik dago. Lehenak, sarrera teoriko gisa,
   erabiliko diren oinarrizko kontzeptu pragmatikoak aurkezten ditu. Tesiaren
   helburuak, iturriak, antezedenteak eta abar hurrengo kapituluan aipatu
   ondoren, hirugarren kapituluak ondoko deskribapenean erabiliko diren
   zenbait kontzeptu operatibo modu orokorrean azaltzen ditu, hala nola:
   zer da aditza? eta aditz-jokoa? nola sailkatu denbora, aspektu, modaltasun
   eta modu direlako nozioak? eta ilokuzio ekintzak ("funtzio" direlako
   horiek, alegia)? eta jarrerari buruzko kontzeptuak? Gainerako kapituluak
   deskriptiboak dira batez ere. Laugarrenaren eta bostgarrenaren orientazioak
   "formetatik funtzioetara" printzipioari jarraitzen dio gehien batean;
   batak aditz sistema sintetikoaren egitura eta erabilera aztertzen ditu,
   eta besteak perifrastikoarenak. Azken bi kapituluak, aldiz, esanahi pragmatikoetatik
   abiatzen dira. Modaltasuna da seigarrenaren gaia, hau da, beharra, nahia,
   posibilitatea eta abar nola adierazten diren. Azken kapituluaren abiapuntua
   ilokuzio ekintzen eta jarreren adierazpena da. Tesia gramatika komunikatibo
   bat ez izanarren, GK bat zer izan litekeen sujeritzeko ahalegin gisa
   uler daiteke, nahiz irakurleari extrapolazio lan izugarria gelditu.

   

   Galdera: Antezedenteak aipatu dituzu lehenago. Zeintzu dira?
   A.K.: Zeharkako antezedente asko daude. Atalase maila, adibidez. Hau
   berez ez da gramatika komunikatibo bat, baina filosofia, inplikazio,
   eta erabiltzen dituen zenbait kontzeptuengatik, badu zerikusirik. Interesgarri
   da erreparatzea Ferdinand Brunot-k orain dela 70 urte argitaratutako
   La pense et la langue dela, beharbada, gramatika komunikatiboaren funtsezko
   ideiari jarraituz idatzi zen lehenengo hizkuntz deskribapena; jakina,
   Brunot ezin zen baliatu gaurko kontzeptu pragmatiko eta linguistikoez.
   Otto Jespersen-ek honelako saio motentzat notional grammar izena proposatu
   zuen; eta askoz beranduago, David Wilkins-ek termino hori jasoko zuen
   bere Notional syllabuses sonatua idaztean. Bide horretatik iritsi zaizkigu
   linguistika aplikaturaino, hain zuzen, hain ezagunak ditugun nozional
   , nozio, nozional-funtzional eta antzeko terminoak.

   

   Galdera: Baina gramatika komunikatiborik ez?
   A.K.: Baita ere, baina askoz gutiago dira. Termino hori ere Europako
   zenbait atalase mailatan agertzen da, eta Geoffrey Leech pragmatikalari
   inglesaren liburu batean ere aurkitzen da. Baina hor daukan esanahia
   urruti samar dago nik ulertzen dudan kontzeptutik. Bestalde, G. Leech
   eta J. Svartvik-en 1975eko A communicative grammar of English delakoa
   daukagu; hau egiazko aintzindaritzat emango nuke. Orain dela bi urte,
   hain zuzen ere, F. Matte Bon-ek atera zuen Gramática comunicativa del
   español izeneko bat ildo beretik. Ez nuke eskainiko azken hau eredu bezala,
   baina oso interesgarri da honelako saioak gertatzea.

   

   Galdera: Euskararen gramatika komunikatibo bat ikustea espero dezakegu,
   beraz?
   A.K.: Lehen esan dudan bezala, hizkuntza baten gramatika komunikatibo
   serio, sakon bat oso luzea izango litzateke eta lan itzela suposatuko
   luke. Benetan osoa balitz, teorian beharbada luzera infinitoa izan beharko
   luke, entziklopedikoa litzateke eta....

   

   Galdera: Honek zer esan nahi du? Egiazko gramatika komunikatiborik ez
   dela inoiz egingo?
   A.K.: Ez, eta hori ikusteko aski da hiztegiez pentsatzea. Ezin da esan
   inongo hiztegia, zentzu absolutuan, erabat osoa denik; beti egin liteke
   haundiagoa, beti jaso lezake informazio gehiago. Baina orain arte hori
   ez da eragozpena izan hiztegiak egiteko. Beharbada hogeigarren mendeko
   teoria linguistiko batzuen arabera argumento honek ez du balio gramatikentzat,
   gramatikak finitoak omen direlako. Nik oso zalantza haundiak ditut ea
   horrelakorik gertatzen den, praktikan behintzat, inolako gramatika motarekin,
   hau da, ea gramatika deskribapen "osorik" aurkitzen den munduan. Baina
   hori gogoan hartuta, uste dut euskarazko gramatika komunikatibo bat prestatzea
   oso ideia interesgarria dela eta probetxu haundiko ondorioak ekar litzakeela.

   

   Galdera: Nork egingo luke? Zerorrek?
   A.K.: Ez dut uste neronek bakarrik tamaina haundiko euskal gramatika
   komunikatibo oso bati ekingo niokeenik. Pertsona bakar batentzat konpromezu
   haundia da, dedikazio gehiegi eskatuko luke, eta suposatzen duen ezagupen
   zabal eta sakonak ez dira batere txantxetakoak. Dudarik gabe, horretarako
   hoberena zenbait euskal gramatikalari iaio taldelanean ihardutea litzateke.

   

   Galdera: Eta tamaina txikiagoko bat?
   A.K.: Beharbada bai, parada egokia gertatuko balitz. Ia segurua da hemendik
   gutxira "mikro" saio experimental bati ekingo diodala, laburregia erabilpen
   praktikoetarako baina agian etorkizuneko proiektu bati eredu bat opa
   liezaiokeena.

   

   Galdera: Zenbat denbora eman zitzaizun tesia egiteko? Zenbat denboran
   egin zenuen? Kostatu al zitzaizun?
   A.K.: Dedikazio osoko ikasle bezala matrikulatuta nengoen. Horrela, hiru
   urte minimotzat jota, teorian ia nahi nuen denbora har nezakeen, baina
   gero eta presio gehiago egiten ari da Inglaterran tesiak lehenbailehen
   buka daitezen. Ikasleak diren bezalakoak direla, gehienek minimoa baino
   dexente gehiago hartu ohi dute. Neri ordea ez zitzaidanez batere komeni
   luzatzea, denbora minimoan egiteko apostu egin nuen. Eta hala egin nuen.
   Idatzi, bi urtetan idatzi nuen tesia, doktoradutzako lehen urtean oraindik
   galdu samarra ibili bainintzen, ideiak bueltaka eta bueltaka nerabiltzalarik.
   Urte hura Londresen pasa nuen, baina bigarren urtean Donostiara itzuli
   nintzen -paperean idatzi genuenez, datu-bilketa zela kausa-; eta bapatean,
   Gabonak ondoren, lehenengo zirriborro osoa idazten hasi nintzen lehenengo
   kapitulutik azkeneraino, ehundaka orri beteaz lauzpabost hilabetetan,
   kapituluak bukatu ahala zuzendariari korreoz bidaliz nindoalarik. Hura
   aho zabalik gelditu zela dirudi. Ondoko hamabi hilabeteetan ere, gauza
   osoa bi aldiz berridatzi nuen, gustora gelditu arte.

   

   Galdera: Hori nolabaiteko record bat izango zen, ez?
   A.K.: Hala zioen zuzendariak behintzat. Ez omen zuen inoiz ikusi tesi
   bat gutieneko denboraren barruan amaituta, eta ez edozein tesi gainera,
   kalitatezkoa, orijinala, eta ondo idatzita baizik: beraren hitzak izan
   ziren. Baina hori esplika daiteke. Hasteko, ikasle doktoral gehienek
   ez daukate nere urteetako esperientzia ez idazten, ez proiektuak burutzen,
   ez tesi orijinal batek suposatzen duen mailan buruari eragiten. Bigarrenik,
   bai tesian agertzen diren funtsezko ideiak bai euskal gramatikaren kontuak
   lantzen hasia nintzen doktoradutzari ekin baino urte anitz lehenago.
   Neurri haundi batean neronen kasuan, tesia ideia ezagun batzuk gehiago
   zorrozteko, hobeki adierazteko eta batera biltzeko ariketa bat izan da.

   

   Galdera: Joan den abenduan aurkeztu zenuen tesia. Zer moduz egon zen
   defentsa?
   A.K.: Inglaterrako tesiaren defentsa bat ez da hemen egiten den espektakulutxoa;
   ahozko azterketa bat da, "viva voce" deitzen dena (edo laburturik, "viva"
   , eta esan behar dut izen horrek beste ezer baino gehiago vivisection
   hitza dakarkidala burura, asoziazioz edo). "Epaimahai" bezala, bi kanpoko
   aztertzaile egoten dira. Tesi zuzendaria bertan egon daiteke entzule
   gisa aztertzaileen baimenarekin, baina publikorik ez. Hala ere oso lasai
   eta konfidatuta joan nintzen, hura bilera interesgarri bat besterik ez
   balitz bezala mentalizaturik. Bukaeran, aztertzaile batek esan zidan
   irrifarre batez: "Beno, aprobatu duzu." Orduan besteak, eskua luzaturik,
   esan zidan: "Zorionak, Alan, eta orain jakin ezazu azken viva-n kandidatoa
   suspenditu egin nuela!"

   

   Galdera: Aztertzaileek ba al zekiten euskaraz?
   A.K.: Batek bai, besteak ez. Uste dut ezin zirela aurkitu bi irakasle
   euskararekin Inglaterran. Euskararik ez zekiena hizkuntzalari gisa zetorren.
   Izan ere, tesia euskarari buruzkoa ez ezik, ordu berean, edo nagusiki,
   deskribapen linguistikoari buruzkoa da.

   

   Galdera: Ematen da notarik edo bestelako kalifikapenik?
   A.K.: Ofizialki ez. Aztertzaileek ohar bat idazten dute beren txosten
   ofizialean. Hau ez zaio ematen kandidatoari bertan; gero jasotzen du
   korreoz.

   

   Galdera: Eta jakin badaiteke...?
   A.K.: Esan zuten lana orijinala dela, literatura goitik behera ezagutzen
   dudala, gaia ongi landu dudala, eta azterketan ongi portatu nintzela.
   Eta azkenik, tesiak argitaratzea merezi duela diote. Guzti horrekin oso
   gustora gelditu nintzen.

   

   Galdera: Argitaratuko da?
   A.K.: Ez dakit oraindik. Ez dut astirik izan ongi aztertzeko non komeni
   zaidan kaleratzea, ezta nor egongo litzatekeen argitaratzeko prest ere.
   Gainera neroni ez nago hain seguru komeni ote den dagoen bezalaxe ateratzea,
   ala zertxobait moldaturik. Ikusiko dugu. Baina nola edo hala gai honetan
   lanean segitzeko asmotan nago; horretarako egin dut tesia. Hau hasiera
   baizik ez da izan.

   

   (HIZPIDE 36 [1996 maiatza-abuztua]:37-43)

   



   Euskarazko Orrialdea



   


    
