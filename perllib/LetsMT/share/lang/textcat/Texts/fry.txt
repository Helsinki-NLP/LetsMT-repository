Poppespiler Haye Bijlstra fan Hurdegaryp

'Wy binne yndividualisten'

troch: Durk Hibma

As jong baaske wie er al ferslingere oan it poppemeitsjen: Haye Bijlstra fan
Hurdegaryp. Earst wiene it allegear hânpoppen. Stadichoan waarden de
techniken wat yngewikkelder en de materialen wat dreger om te bewurkjen. 'Ik
ha se yn sawat alle soarten en maten wol makke,' fertelt Bijlstra. 'Ik pas
de karakters en it oansjen fan myn poppen oan by de stikken dy't ik dermei
spylje wol.'

De poppeteaterman fan Hurdegaryp reizget mei syn folkje al sûnt 1970 stêd en
lân ôf, it meast yn Fryslân. 'Ik spylje ek it leafst yn it Frysk. In inkelde
kear moat ik wolris oerskeakelje, mar dat is gjin probleem.'
Syn doelgroep bestiet benammen út folwoeksenen. Hy treedt op foar alle
mooglike soarten publyk, meast op útnoeging. Syn teater is bygelyks te finen
op dichtersfestivals, yn âldereinhuzen, op merken of ergens midden yn 'e
bosk. Bijlstra: 'Ik bin in soad ûnderweis. Eins hie ik der wol myn berop fan
meitsje wollen, mar dat kin net.' Om syn deistich brea op 'e planke te
krijen wurket hy by de publike tsjinst fan de Provinsjale Bibleteek te
Ljouwert.

Neffens Bijlstra binne der yn Fryslân sa'n fyftjin poppeteaters aktyf. 'It
is hast allegearre lytsskalich wurk. Ien kear hawwe wy in gruttere produksje
mei ús trijen dien. Dat wie in sjongpoppespul mei Hille Faber en Wypkjen
Dijkstra. Dat koe net allinne útfierd wurde. De measte poppespilers binne
yndividualisten. Elk makket syn of har teater it leafst op eigen wize. Fan
echte konkurrinsje is gjin sprake. Wy ferwize ek wolris wat troch nei
kollega's.' De poppespilers binne op dit stuit sels dwaande om in festival
fan de grûn te krijen op 'e Gordyk. 'Wy wolle ek wolris sjen wat in oar
docht.'

Bijlstra brûkt foar syn poppespul eins altiten besteande (folks)ferhalen of
teaterstikken. De ferhalen sels betinke slagget net sa goed. Hy is op dit
stuit dwaande mei in eigen ynterpretaasje fan De tuinman en de dood fan P.N.
van Eyck en it Abele spel fan Esmoreit.
Fan beide produksjes is in tal fragminten te sjen op 31 maaie yn de hal fan
it Fryslânhûs te Ljouwert.

Klimsintrum 'De Noordwand' pakt Fryslânhûs yn

Leaver berchbeklimmer as amtner

troch: Durk Hibma

Oant syn 65ste ta as amtner wurkje, dat seach er net sitten. Dêrom hat er
fan syn hobby syn wurk makke: klimme. Nei in royale oanrin - startende
ûndernimmers moatte in lange azem hawwe - hat er sûnt twa jier in
profesjoneel klimsintrum oan it Soldatedykje yn Ljouwert. Trettjin meter
heech, 500 kante meter yn oerflak, goed foar sa'n 60 klimrûtes. En hy fynt
it noch altyd moai, al mist er it klimmen sels wol, want dêr komme je as
baas net mear oan ta. Of it moat kommende saterdei wêze at De Haan mei syn
minsken it Fryslânhûs ynpakke sil!

Tjerk de Haan (43) komt út Ljouwert en kin him noch yn 't sin bringe dat er
as lyts jonkje gek wie op in boek mei de titel 'De verovering van de Mount
Everest'. 'Dat fûn ik geweldich. Dat wiene foar my superminsken, folslein
ûnberikber. Dochs ha ik der sels noait wat mei dien. Dat hat wol oant myn
30ste duorre. Doe wie 'k ta oan in nije útdaging en klimmen like my wol
wat.' Tjerk de Haan meldde him ein tachtiger jierren oan as lid by in
berchbeklimclub en folge tal fan opliedings, lykas rots- en iisklimmen. Dy
klimmerij fûn foar it grutste part plak yn 't bûtelân en midden fan it lân,
yn 't Noarden wiene eins gjin foarsjennings, útsein in lyts klimmuorke yn
Grins.

Nei in reis nei Nepal krige it klimfirus earst goed gryp op him. 'Ik hie yn
dy tiid oeral myn nocht wat ôf, ik wurke as amtner en dat woe 'k eins ek net
oant myn 65ste dwaan, dat der moast wat barre. En by it klimmen tocht ik:
wêrom ha 'k dit net earder dien.' De Haan folge noch in tal klimkursussen,
reizge en klom sels in soad yn it bûtenlân en naam doe de beslissing om syn
wurk op te sizzen. As free-lancer wurke er in skoft foar twa
klimorganisaasjes om minsken te begelieden en te ynstruearjen. Yn dy tiid
hat er ek de Imja Tse betwongen, in lytser broerke fan de Mount Everest,
sa'n 6200 meter heech. ênderwyls hie er ek ideeën ûntwikkele oer in
klimsintrum hjir yn it Noarden. 'Wat earne oars kin, dat kin hjir ek, tocht
ik. De klimsport wie bot yn it opkommen, der lei echt in merk. En noch
trouwens. Ik hie it lykwols allegearre wol wat te maklik besjoen. Simmers
sels wat fuort te klimmen en wat selskippen begeliede en winterdeis wat yn
myn eigen klimsintrum omspane. No, dat foel ôf!'

Al ridlik gau die bliken dat De Haan in kar meitsje moast: of sels op paad
of eksploitant fan in klimsintrum wurde. Hy keas foar it lêste en kaam der
al gau achter dat de bergen yn hypteeklân suver noch heger wiene as yn it
Himalayageberchte. Hy sette lykwols troch en sûnt twa jier is er eigner fan
it klimsintrum dat mei syn 13 meter hege toer tsjin de eardere squash-hal
(no Sport-Citadel) oan boud is. Yn 'e klimhal binne sa'n 60 rûtes útset, fan
maklik oant tige dreech. Klimmen giet altyd mei syn twaen, de ien klimt en
de oar hâldt op 'e grûn it tou beet. Yn De Noordwand kinne 22 klimmers en 22
begelieders tagelyk oan 't wurk. Wa't wachtsje moat, kin him of har (der
dogge ek in soad froulju mei) efkes deljaan oan in taffeltsje yn it lytse en
gesellige 'berchkafee'. Wa't mei de famylje, de feriening of kollega's ris
wat oars wol, kin poerbêst terjochte by De Noordwand. Ek foar bern binne der
tal fan mooglikheden. Foar rekreatyf klimmen binne gjin spesjale klean of
skuon nedich, mei in pear gewoane gymnastykskuon komme je in hiel ein. Dy
kinne dêr ek hierd wurde, lykas in klimgurdle.

Der wurde ek klimkursussen jûn foar minsken dy't foar harren berop in soad
op hichte wurkje moatte, sa as brânwachten en restaurateurs. Klimmen kin ek
noch brûkt wurde as terapeutysk middel tsjin stress en kinst sels in kursus
folgje om dyn hichtefrees te oerwinnen, al hjit soks dan 'hoogtegewenning'.
En foar alles jildt dat der saakkundige ynstrukteurs oanwêzich binne.
Fierders komme de klimmers ek yn aksje by spesjale eveneminten om ekstra
oandacht te lûken foar in manifestaasje of iepening lykas kommende saterdei.

Mindert Wijnstra makke nije bondel

Folksferhalen wer populêr

troch: Durk Hibma

Hy wriuwt ris yn 'e hannen, hinget by gelegenheid it jaske oan in heak,
strûpt de mouwen fan it boesgroen in eintsje op en siket mei de djiplizzende
brune eagen kontakt mei syn publyk. De rasferteller Mindert Wijnstra fan
Warns is op oarlochspaad. Noch foar't him in wurd oer de lippen komt, hat hy
it grutste part fan de harkers al by 't hert. Soks sil sneontemiddei yn it
Fryslânhûs grif net oars wêze.

   Mindert Wijnstra op 'e tekst, links syn dochter. (foto: argyf It Fryske
                                    Boek)

Wijnstra is al hiel lang as ferhaleferteller op 'en paad, al giet it wol by
riten. Ype Poortinga, ien fan de ferneamdste samlers en hoeders fan de
Fryske folksferhalen, wie syn grutte foarbyld. 'Poortinga frege my oft ik
him helpe woe by de presintaasje fan It gouden skaakspul, ien fan dy grouwe
dielen mei folksferhalen. Dat wie yn 1980 yn it Coulonhûs te Ljouwert. Hy
koe my noch as dielnimmer oan in foardrachtkriich dêr't hy by yn de sjuery
siet. In hiel aventoer, mar it slagge knap. Dêrnei ha 'k in rige ferhalen
foar Omrop Fryslân ferteld. Mar ik woe sels wer skriuwe en bin dêrom as
ferteller opholden.'
Jierren letter pakte hy syn âlde passy wer op. 'Ik wit noch net hoe't se oan
myn namme kamen, mar immen fan it iepenloftmuseum yn Arnhim frege my om dêr
ris Fryske folksferhalen te fertellen. Dat haw ik in skoftsje dien. Mar dy
ferhalen moasten eins yn Fryslân ferteld wurde. Doe is it idee fan de
fytstochten troch Gaasterlân ûntstien.'
Wijnstra organisearret al in tal simmers in rige fytstochten. Hy giet dan
mei ploechjes op stap. Ut en troch jouwe se harren efkes del en dan fertelt
de gids wer in ferhaal dat him neffens oerlevering eartiids yn dy kontreien
ôfspile. 'Ja, en sa binne je fansels gau bekend as de bûnte hûn en dan wurde
je rûnom frege.'

Boek
Mindert Wijnstra hat him yn de rin fan de jierren in grutte skat fan
folksferhalen eigen makke. Ut dy samling die hy in kar en lei 60 koartere en
langere teltsjes fêst yn in boek. 'Der rint in reade trie troch hinne. De
ferhalen binne allegearre op ien of oare wize werom te finen troch in namme
dy't oan in stien, in pleats, in stik lân of in feart jûn is. Ik haw op al
dy 60 lokaasjes west dêr't de ferhalen har neffens oerlevering ôfspile
hawwe. It is in tige bûnt ferskaat dat rint fan de eilannen oant yn de
Stellingwerven. Sokke ferhalen opskriuwe is wol wat nuodlik wurk. Se hearre
eins ferteld te wurden. As je se op papier sette, kinne je in stik fan de
sfear ferlieze.'
In oar probleem is dat al dy ferhalen wol earder beskreaun binne troch
ferneamde auteurs as Waling Dykstra, Ype Poortinga en S.J. van der Molen.
Wijnstra: 'Ik haw in hiel soad lêzen, bytiden ferskate ferzys. Dy hoech ik
fansels net te ferbetterjen. Ik moast dêr wat los fan sjen te kommen. Oan de
oare kant is it materiaal allegear frij. It hat altiten al ûnder de minsken
west. Ik haw dêrom yn in wiidweidige ferantwurding yn it boek oanjûn wêr't
de ferhalen wei komme en fan de plakken dêr't se spilen. It aardige is dan
dat guon frijwol gelikense ferzys op mear plakken foar wier bard
trochferteld waarden.'

It nije ferhaleboek fan Mindert Wijnstra mei de titel 'It kweade wiif fan
Hylpen' wurdt op sneon 31 maaie om 15.30 oere yn it Fryslânhûs te Ljouwert
presintearre troch Piter Wilkens.

Helena de Boer: 'MEM' fan Bear Boeloe

troch: Ingrid Wagenaar

Helena de Boer, skriuwster en tekener fan BEAR BOELOE, is de hiele middei yn
it Fryslânhûs. Sy sinjearret har boek en lit sjen hoe't sy de tekeningen
foar de tv-searje makket. Der sil ek in beheind tal orizjinele tekeningen te
keap wêze. Ek sille de tekeningen dy't makke binne foar de kleurwedstriid
fan de tillevyzje te sjen wêze.

Helena de Boer oer it ûntstean fan Bear Boeloe: 'Wy hiene thús in soad
bisten: hamsters, fûgels, hûnen en katten. Ek krekt sa'n reade kat as Janny
yn Bear Boeloe. Mei dy bisten wie it altyd feest. Doe't ik Bear Boeloe
ienkear as sintrale figuer betocht hie, gie it allegearre frij flot. En de
ferhalen binne foar in grut part basearre op wat ik sels sjoen en meimakke
haw.'

Yn it boek 'Bear Boeloe en de jonge poeskes' komme deselde figueren foar as
yn de tillevyzjesearje. Dochs moat Helena foar de tv altyd wer nije
tekeningen meitsje. 'Op tv hast de stim fan de ferteller en is in plaatsje
noait langer as in minút yn byld. Dat komt sa krekt net as mei in tekening
yn in boek, dy moat goed sekuer útwurke wêze, want nei in oere mei er eins
noch net ferfele!' Helena krijt in soad reaksjes op it boek en de
tillevyzje-útstjoering. Op 't stuit wurket se oan in nij boek, dat nei de
simmer útkomme sil.

                              Bear Boeloe-fers


Bear of pop siik?

Nim him saterdeitemiddei mar mei nei it Fryslânhûs, want poppe- en
bearedokter Jan Kalsbeek makket him fuort wer better.

Jan Kalsbeek fan Snits reizget as poppe- en bearedokter al wer sa'n fjouwer
jier beurzen en eveneminten by del. It is in hobby, seit er sels, dy't as in
aardichheidsje begûn is. 'In freon fan my hie noch wat guod op souder
lizzen. Helpmiddels en ark om poppen en bearen op te laapjen. Oft dat ek wat
foar my wie. Hy hie der fuort ek noch wol in pear stikkene eksimplaren by,
dan koe 'k wat oefenje. No, en sa is 't eins begûn.' Kalsbeek hat
ûnderwilens ek in soad boeken lêzen en foarbylden sjoen fan poppen en
bearen. Minsken komme faak ek noch mei oar boartersguod oansetten, mar dat
reparearret er likegoed. Oer de kosten falt net safolle te sizzen. 'In pear
eachjes falt wol wat ta, mar der hat my ek ris in man út Ljouwert belle en
fan dy syn bear wiene allinne it strie en de eagen noch goed. Sjoch, soks
kostet fansels al wat mear.' Lytse reparaasjes kinne faak direkt wol útfierd
wurde. Kalsbeek seit altyd yn 't foar wat de kosten binne.

Warkum hat tal fan nijsgjirrige argiven

Deadskisten skuorden wezen troch de tiid

troch: Ingrid Wagenaar

Brugt Broersma (45) wurket as argyfmeiwurker op it gemeentehûs fan Warkum.
As jonge kaam er by de gemeente ('as learling-amtner stiest de hiele dei te
stinseljen') en fia tal fan opliedings op it plak dat er no hat. Foar de
weryndieling wie dat letterlik Koudum, sûnt de gemeenten Starum, Hylpen,
Warkum en Himmelumer Aldefurd ien binne, is dat Warkum. Troch it yninoar
skowen fan al dy argiven is der in grut ferskaat fan materiaal yn de kelder
fan it gemeentehûs. Oant 1984 stiet alles apart opslein, dêrnei stiet alles
ûnder de nije namme Nijefurd.

Fan al dy argiven fynt Broersma sels it argyf fan it stedsboargerweeshús
hiel nijsgjirrich. 'Yn 1598 wurdt it al neamd en de lêste stikken binne fan
1937. It is in saneamd deponearre argyf. Earst wie it fansels yn it weeshûs
sels, mar nei de oarloch is it hjirhinne oerbrocht. En no bewarje wy it.' De
stichting dy't eartiids de saken foar it weeshûs regele, bestiet noch
altiten, al giet it jild no net mear nei de wezen mar nei kulturele doelen
of projekten yn de tredde wrâld.
Oer de skiednis fan it stedsboargerweeshús, dat oant om-ende-by 1649 in
gewoan gasthûs wie, skreau frou Jantje Bazuin in kreas boekje ûnder de titel
'Wezen van Workum'. Yn dat boekje wurdt it libben fan de wezen troch de
ieuwen hinne sichtber makke mei tekeningen, foto's, âlde plattegrûnen en
ôfbyldings fan rekkens ensafuorthinne.

It is werklik in aardichheid om wat yn de paperassen fan it weeshûs om te
sneupen. Listen mei klean foar de bern, poalissen, eigendomsbewizen, molke-
en bôleboekjes: der sit fan alles by. 'It weeshûs krige jild rûnom wei, mar
soarge sels ek foar ynkommen. De weesbern waarden, at se grut genôch wiene,
by oaren oan 't wurk set. As timmerfeint of as tsjinstfaam. De fâden hiene
as taak om te bemiddeljen. In oare boarne fan ynkommen wie it meitsjen fan
deadskisten. It weeshûs krige it privileezje fan de stêd foar it meitsjen
fan alle kisten en wie sa fersekere fan in fêst ynkommen. Broersma: 'Earlik
sein wist ik dat ek net fan dy deadskisten, oant hjir in man kaam dy't op
syk wie nei famylje. Wy dûkten yn it ynventarisboek en kamen sa op it spoar
fan de debiteureboeken en dêr stiene se kreas yn notearre. Bygelyks in iken
kiste fan oardel toms of 3« toms mei de namme fan de ferstoarne derby en
soms mei de namme fan de man dy't de kiste makke hie. In bytsje knappe kiste
koste doe f 14,--, de goedkeapsten om de f 7,--.'

Fansels hat Warkum mear te bieden as allinne it argyf fan it weeshûs. Folle
mear eins, want der lizze fjouwer argiven. Dat fan Hylpen, Starum,
Himmelumer Aldefurd en Warkum sels. Yn al dy argiven sitte yn ferhâlding in
soad gilde-argiven fan bygelyks pottebakkers, grut-, kof- en beurtskippers,
skuonmakkers en timmerlju. 'Fan Starum hawwe wy in hiel aardich foto-argyf.
Dat is makke troch in man dy't hjir in soad kaam. Wy hiene hjir steapels
foto's en eins moasten dy ris beskreaun wurde. Dat hat hy doe dien. Alles
kreas op oarder mei de nammen en jiertallen derby. Hiel wichtich, want oer
tweintich jier wit nimmen mear wat wat is. Sa'n foto-argyf wurdt ek in soad
rieplachte troch minsken dy't witte wolle hoe't harren hûs der eartiids
útseach, of troch arsjitekten yn ferbân mei stedsfernijing en sa.'

It gemeenteargyf fan Nijefurd sit yn it gemeentehûs yn Warkum, oan de Merk
1. Op ôfspraak kin moarns tusken 9.00 en 12.00 oere en middeis tusken 13.30
en 16.00 oere in besite brocht wurde. Brugt Broersma is telefoanysk te
berikken op 0515-54 88 88.

Socht: diriginten yn 'e dop

troch: Eelco Salverda

Koarleden en organisten dy't sels in koar liede wolle, of
amateurkoardiriginten dy't har fierder ûntwikkelje wolle, krije dêr
meikoarten de kâns ta. Yn augustus set Stichting Keunstwurk wer út ein mei
in kursus dy't opliedt ta assistint-koardirigint.


De muzyk libbet yn Fryslân. It sjongen yn in koar is in hobby fan in protte
minsken. Dat docht wol bliken út it feit dat der yn Fryslân sa'n 500 koaren
binne. Alle wiken repetearje 13.000 minsken oan it repertoire. Dat bart
ûnder lieding fan in koardirigint. Der binne diriginten dy't dat fak
beropsmjittich útoefenje, mar it grutste part is koardirigint út
leafhawwerij.

Stichting Keunstwurk út Ljouwert hâldt him ûnder oare dwaande mei it stypjen
fan de amateurmuzyk yn Fryslân. Sjoerd van der Veen, muzykkonsulint by de
Stichting, krijt sadwaande regelmjittich tillefoantsjes fan koarbestjoerders
dy't op syk binne nei in dirigint. Noch net sa ienfâldich, sa docht bliken.
'Dat is soms in hiele toer, omdat der dan út in bestân fan koardiriginten
socht wurde moat. Mar de measten ha al ien of mear koaren. Dat leveret
wolris wat swierrichheden op by it finen fan in dirigint. Wy ha eins in
aardich grut ferlet fan nije minsken.'

Om oan dat ferlet in ein te meitsjen organisearret Keunstwurk ferskate
kursussen foar amateurkoardiriginten: in oriïntaasjekursus, in kursus
'assistint-koardirigint' en in lanlike MDO-kursus (mearjierrige
diriginte-oplieding) fan twa jier. Dy kursussen wurde yn Fryslân yn
gearwurking mei muzyk- en dûnsskoalle Schoterwerven op It Hearrenfean
organisearre.

Nei de simmer begjint de 'assistint-koardirigint'-kursus wer. Benammen mei
dy kursus wol Keunstwurk besykje mear diriginten op te lieden. Boppedat is
it in opstap foar de mearjierrige diriginte-oplieding. Neffens Sjoerd van
der Veen is de kursus bedoeld foar diriginten dy't har kennis ris opfrisse
wolle. 'Mar wy sykje ek ûnder organisten en koarleden dy't al wolris
dirigearje. Yn praktyk springe sy nammentlik wol gauris by as in koar gjin
'echte' dirigint hat. Belangstellenden sykje wy yn earste ynstânsje yn dy
hoeke.'

Yn de kursus leare de dielnimmers de teory en foaral de praktyk fan it fak
koardirigint. As minsken dat wolle, kinne se ek in blok tsjerkemuzyk folgje.
De kursus duorret in jier. Van der Veen: 'In jier is eins noch te min.
Dirigint is in fak datst leare kinst en dêrst suver noait oer útleard
rekkest. It is moai wurk om mei in groep minsken muzyk te meitsjen en om
oaren te learen dat sa goed mooglik te dwaan, want dat docht in dirigint
feitliks. It aardige fan dizze kursus is datst ek witst datst it nei ôfrin
brûke silst. Oant no ta koenen alle âld-kursisten sa by in koar oan 'e
slach.'

Minsken dy't ynteresse hawwe foar de kursus assistint- koardirigint of foar
oare kursussen, kinne kontakt opnimme mei Sjoerd v.d. Veen, Keunstwurk,
058-213 46 15.
Itensiede mei Marja Schotanus

Oliver!

Yn Jorwert wurdt dit jier de musicalferzje fan Oliver Twist opfierd, it
weesjonkje dat him mei de fraach om in ekstra kom brij it gram fan de
direkteur op 'e hals helle en ferkocht waard oan in begraffenisûndernimmer.
De skriuwer, Dickens, sels ien fan acht bern, hat ek in drege jeugd hân.
Doe't syn heit in skoft yn 'e finzenis siet, moast er fan skoalle en hy kaam
te wurkjen yn in skuonpoetsersguodfabryk. De sosjale ellinde fan syn jeugd
beskriuwt er op humoristyske wize yn David Copperfield. Letter kaam er as
klerk op in abbekatekantoar en dêr learde hy hoe ûnrjochtfeardich en dûbel
de wet wie. It waard in belangryk tema yn syn wurk.
Syn motto wie: wat de muoite wurdich is om te dwaan, is it wurdich om goed
te dwaan en hy krige, nettsjinsteande syn erfarings yn it ferline, tsien
bern. Mar ja, doe waard er ek noch fereale op in aktrise en, sa't wol faker
bart, dat rûn op 'e non. Syn earstfolgjende boek wie minder fleurich fan
toan: Great Expectations.
Yn 1902 waard The Dickens Fellowship oprjochte mei it doel om syn sosjale
ideeën te ferwêzentlikjen en it bestudearjen fan syn wurk te stypjen. De
jiergearkomsten wurde noch altyd yn styl holden: yn Dickensiaanske klean
ride se yn postkoetsen nei ien fan de talrike herbergen dêr't figueren as
Mr. Pickwick, Podsnap, Tupper of Dickens sels ek oanstutsen hawwe. Under it
geniet fan in kopieus miel, besprinkele mei lau bier, beprate se hokker
nijsgjirrige saken it ôfrûne jier oan it ljocht kommen binne. De measte pubs
hâlde it ieuwen fol, dat de hearen kinne noch wol even foarút.


Shepherd's pie, kafee-iten
Bak healom gehak mei help fan in foarke kerrelich en skep it yn in bebûtere
ovenskaal. Der wurdt meast gehak brûkt, mar it kin ek mei restjes fynsnijd
fleis. Dan in laach griente, bgl. seane wytlof, brokkoly of beantsjes en
ôfdekke mei in laach ierdappelpuree. Bestruie mei fynkrommele bak, hjir en
dêr in klûntsje bûter en in kertierke yn 'e oven op 225þC brún bakke. Je
kinne de puree ek ôfdekke mei in laachje raspe tsiis. Offisjeel heart it
eins sûnder griente.

Trifle
Nim in moaie, djippe glêzen skaal dy't ûnder like breed is as boppe. Bedek
de boaiem hielendal mei plakjes cake en besprinkelje dy, net te krap, mei
sherry. Dan in flinke laach sinesappelfearntsjes sûnder feltsjes en net te
tinne skyfkes banaan. Bestruie mei wat sûker. Foar de leafhawwer kin der ek
wat Cointreau of Grand Marnier oer.
Underwilens in stevige custardfla meitsje en dy al klopjend heal ôfkuolje
litte. De fla oer de fruchten jitte en hjir en dêr mei in foarke deryn
stekke dat de fla ek wat tusken de fruchten sakket.
De fla wer hielendal bedekke mei in laach swiete, healstive slachrjemme en
fersiere mei konfijte sinesappelskiven (yn in potsje te keap) of, flak foar
it optsjinjen, der farske sinesappelskiven op lizze.
Yn Ingelân wurdt dit hearlike neigesetsje op de freeslikste manieren tamakke
en stiet it faak stiif fan de kleurde sjelatine. In echtpear yn in Ingelske
film, dat yn in goed restaurant noch wat nei bestelle soe, frege him dan ek
ôf: þShall we risk the trifle?þ

Fryske jonges- en famkesnammen

Berber

troch: Klaas Bruinsma


   Dit is Berber van der Velde út Sint Jabik. De famylje skriuwt ús yn 't
 Bilts: Berber is 'n echt búttenkynd. Op deuze foto is Berber op Amelând an
                   't útwaaien. Se het 't wakker na't sin.

Berber is de Fryske foarm fan Bárbara. De namme is ôflaat fan Gryksk
bárbaros = útlânsk, frjemdtalich, kromprater. Alle frjemdlingen, alle
oarstaligen wiene yn de eagen of leaver de earen fan de Griken krompraters,
frjemdlingen, allochtoanen (= fan in oar lân). Ek al betsjut bárbaros: net
ien fan ús folk, it wurd hie destiids nèt de rare klank fan barbaarsk.
De hillige Bárbara (Sint Barbara), martleresse om 300 hinne, is de
patronesse (beskermhillige) fan boumasters en yngenieurs.
'Myn Berber is fier oer it wetter' is de Fryske tekst fan 'My Bonnie is over
the ocean.' Jo sjogge: Barbara komt yn de Skotske tekst net foar. Dochs is
yn Ingelsktalige lannen de namme frekwint. Tink mar oan Barbara Streisand.

De rubryk Fryske jonges- en famkesnammen wurdt mei fersoarge troch
Eterkrante Fryslân. Tiisdei 17 juny wurdt de ferklearring jûn fan de
jongesnamme GERBEN. Foto's kinne foar woansdei 11 juny opstjoerd wurde nei:
Eterkrante Fryslân, Postbus 642, 8901 BK LJOUWERT. Der binne meardere
kânsen, want der wurde fiif foto's brûkt. Trije op tv, ien op de F-side en
ien op Internet. Set de achternamme, wat bysûnderheden, de bertedatum en it
wenplak op de foto. Wa't syn of har foto weromhawwe wol, moat der in
frankearre retoerslúf by dwaan.

Yn de tekst by de nammeferklearring fan Marten is in lyts typflaterke slûpt.
De lêste sin oer Martin Luther King moat wêze: Mar net fan de man sels, dy't
it slachtoffer wie.

troch: Klaas Bruinsma

OER FJIRTJIN DAGEN: GERBEN!!
Wa wol nei Súd-Tirol?


foto: argyf FYK

by de foto: Feestgongers fan de útwikseling fan ferline jier.

Bist tusken de 15 en 17 jier en hast wol gefoel foar taal, kultuer (Frysk
bygelyks) en aventoer, jou dy dan op foar in reis nei Súd-Tirol yn
Noard-Itaalje.
It FYK (Frysk Ynternasjonaal Kontakt) siket noch fiif dielnimmers (leafst
jonges) om mei te dwaan oan in útwikselingsprogram. Ferline jier wie der in
ploech Súd-Tirolers yn Fryslân en no sille de Friezen dus efkes rjochting
bergen. Goed tweintich minsken út Fryslân sille dêr mei sawat likefolle
Súd-Tirolers op en út. De earste wike wurdt slept yn in soarte fan
jeugdherberch en de twadde wike wurdt yn tinten trochbrocht. Wat der
fierders op 't program stiet: in soad ferantwurde berchkuiers, swimfestijnen
yn iiskâld wetter, disko, radio-opnamen en gletsjers.

Meidwaan kostet f 275,-- (dat is dus neat foar fjirtjin dagen!), de datums
binne 30 juny oant 14 july. Opjaan kin by Tytsy Willemsma op telefoannûmer
058-215 09 88, sa gau mooglik.
Kat yn 't Seil, net allinne lieten oer see en haven

'Frysk wurdt yn it bûtenlân altyd wurdearre'

troch: Bertus Klazinga

De groep Kat yn 't Seil bestiet njoggen jier. De woartels fan de fjouwer
groepsleden lizze ferankere yn 'e folkmuzyk. Nanne Kalma (sang en
snaarynstruminten) hat yn 'e santiger en tachtiger jierren namme makke mei
de folkgroep Irolt, dêr't ek Ankie van der Meer (sang, gitaar en skalmei) in
mannich jierren diel fan útmakke hat. Marita Kruijswijk (skalmei en fluiten)
en Marian Nesse (sang en akkordeon) komme út De Perelaar, dêr't ek Ankie en
Nanne in pear jier yn sitten hawwe. De Perelaar bestiet noch hieltyd, mar
wurdt allinne noch foarme troch Marita en Marian, dy't ûnder dy namme in
berneprogram bringe. Om it noch wat yngewikkelder te meitsjen: de fjouwer
leden fan Kat yn 't Seil foarmje ek noch de esperanto-groep Kajto. En se
binne mei noch fjouwer sjongers werom te finen yn de shantygroep Liereliet.
Dûnshuzen organisearje se ek. Wa't it allegear noch folgje kin, kin fierder
lêze.

De Perelaar waard yn 1988 frege om in optreden te fersoargjen yn Poalen. De
fraach wie lykwols om allinne oer de see en de âlde skipfeart te sjongen. De
Perelaar brocht yn haadsaak tradisjonele dûnsmuzyk. De dûnsen waarden dêrby
troch de muzikanten oan it publyk útlein. Foardat Nanne, Ankie, Marita en
Marian nei Poalen ôfreizgen, hiene se tekstmateriaal oer de see ynstudearre.
Yn de nije opset hawwe se harren de namme Kat yn 't Seil taeigene. Kat yn 't
Seil is in skipsterm. It betsjut: it grutseil by de mêst 'yn 'e broek' lûke,
om foar de wyn de gong wat út it skip te heljen. Op dit stuit is Kat yn 't
Seil de studio wer yndûkt. In tredde cd, 'Kinkhoorns in de mist', is yn
tarieding. It is in projekt mei de Kinky Horns, in skulpeblazers-ensemble út
Noard-Hollân.
Nanne: 'Wat Kat yn 't Seil bringt, hat alles te krijen mei de see. Mar as wy
optrede, kinne wy sa ôfstappe fan it tema. Wy ha ek hiele oare lieten en
meldijen op 'e list stean. It is mar krekt wêr't fraach nei is.'
Ankie: 'Yn Dútslân bygelyks wolle se graach dat wy dûnsmuzyk spylje en dat
wy dêrby de folksdûnsen útlizze.'
Marita: 'Yn Grinslân wolle se graach instrumentals en Nederlânsktalich
hearre. No, dat dogge wy dan. En wy bringe as Kat yn 't Seil altyd in pear
esperanto-nûmers fan ús Kajto-repertoire. Oan 'e oare kant, as wy op
esperanto-byienkomsten of kongressen optrede, dan dogge wy der altyd in pear
Fryske dingen tuskentroch. Wurdt yn it bûtenlân altyd wurdearre.'

Foar Kat yn 't Seil is elk optreden in hichtepunt, sawol binnen as bûten ús
lânsgrinzen. Dochs bliuwt dielname oan maritime festivals foar de muzikanten
alle kearen wer in bysûndere ûnderfining. Koartlyn ha se wer ris nei it
Deenske eilân Fan west en yn Frankryk binne se graach-sjoene gasten yn û.o.
Brest, Douarnenez en Paimpol. Dêr ha se dan ek faak spile mei it
shanty-selskip Liereliet.

Njonken alle aktiviteiten hawwe Marita Kruijswijk en Marian Nesse koartlyn
yn Bakkefean in dûnshûs opset, in soart 'dûns-workshop'. De measte
tradisjonele dûnsen en meldijen dy't se bringe komme út Fryslân, mar ek
Nederlânske dûnsen wurde oan de dielnimmers útlein. En der wurdt troch
harren eigen muzyk skreaun. Yn Dútslân binne dûnshuzen op 't heden tige
populêr. Kat yn 't Seil hat in soad dûnsmeldijen op harren repertoire stean
en fia kontakten yn Dútslân wurde de muzikanten (soms oanfolle mei
kontrabassist Tseard Nauta) hieltyd faker as 'special guests' útnoege.
Marita: 'De reaksjes yn Dútslân binne altyd hiel spontaan. Hoe dan ek binne
de lju yn it bûtenlân entûsjaster as hjir by ús. Ik wit net hoe't dat komt.
Wy binne no krekt werom fan in lytsskalich folkfestival dat holden waard yn
in lyts doarpke ûnder Hannover. Wat in reaksjes nei it optreden!'

Hoe sit it neffens Kat yn 't Seil mei it folkklimaat yn Fryslân?
Nanne: 'Prima. Nim no Tsjoch, de feriening fan Fryske folksmuzikanten. Dy
klub hat noch nea sa grut west as no. Yn 'e santiger jierren wiene der út
soarte mar in pear folkgroepen en -sjongers dy't de toan oanjoegen.
Tsjintwurdich binne der folle mear Frysktalige artysten en bands aktyf.
Allinne de folk is hjoed de dei net mear sa ôfbeakene. De muzykstilen rinne
wat ynelkoar oer. Piter Wilkens en Jaap Louwes binne no ús folksjongers.
Trouwens yn de jierren santich hawwe wy yn Fryslân - dat yn tsjinstelling
mei it westen - eins noait spesifike folkklubs hân. Folkmuzyk waard op
alderhanne lokaasjes brocht. No noch. Gewoan yn kafees en sealtsjes. It giet
ek goed mei de kofjekonserten, se wurde rûnom hâlden. Dêr dogge wy ek graach
oan mei.'

Doarpsf(e)iten: Easterwierrum

Ali Baba en de Fjirtjin Rôvers

troch: Roland Bouma

In grut spektakel. Dat kinst mei rjocht sizze fan de 'musicals' dy't om it
jier opfierd wurde troch de learlingen fan de Easterwierrumer basisskoalle
'De Fôlefinne'. Yn april waard it stik 'Ali Baba en de Fjirtjin Rôvers'
spile yn de boppeseal fan it doarpskafee. It wie wer in grut súkses.
Prachtich fansels foar de spilers, mar ek foar al dyjingen dy't achter de
skermen oan dy foarstelling meiwurke ha. Douwe de Bildt, Andries Hogenhuis
en Hessie Rozenberg binne in pear fan dy minsken dy't der op de achtergrûn
foar soargje dat dizze tradysje yn stân bliuwt.

De Bildt (fan Mantgum) en Hogenhuis (fan Sint Jabik) binne beide
groepslearkrêft oan 'De Fôlefinne'. Mei harren kollega's ha se fan
febrewaris ôf yn 't spier west om de saak foarinoar te krijen. It docht
bliken dat De Bildt de stikken altyd sels skriuwt, wylst Hogenhuis soarget
foar de liet- teksten. Fansels nimt soks in protte tiid, ek bûten de
skoaloeren om. Kin in ûnderwizer dat hjoeddeis der noch wol bydwaan? De
Bildt: 'Nee, it is dat de âlders fan de bern in soad dogge, mar oars soe it
net mooglik wêze om sa'n foarstelling op poaten te setten. Fierders hie ik
it gelok dat in tal gearkomsten net sa ynteressant wie, dus koe ik ûnder it
gepraat moai mei it stik oan 'e gong...'

Utgongspunt is dat alle learlingen, ynklusyf de beukers, in rol krije. Soms
binne it folslein nije ferhalen, soms binne it bewurkingen fan mearkes,
lykas no ek it gefal is. De Bildt: 'Fansels binne net alle mearkes geskikt.
Wy ha fjirtich bern op skoalle. No, dan kinne jo fansels net mei 'Hans en
Grietje' oankomme. In ferhaal as 'De Rottefanger fan Hamelen' lient him dêr
better foar. Doe't wy dat stik de foarige kear útfierden, krûpten alle
beukers as rotten ferklaaid troch de seal.'
Hogenhuis: 'Der komme trouwens gauris ferskriklik wrede dingen foar yn
mearkes. Fansels passe wy it ferhaal dan wat oan. Sa wurde yn it orizjinele
ferhaal oer Ali Baba de rôvers ombrocht troch har yn fetten mei siedend
hjitte oalje te smiten. Yn ús fersy wurde se freonlik fuortjage mei
prústpoeier.'

Sa gau't bekend wie watfoar stik der komme soe, waard der ek neitocht oer it
dekor. De Bildt makke in ûntwerp en de skoalbern ha it útwurke. It hat in
prachtich panorama fan in easterske stêd opsmiten. En dan wie der noch de
klaaiïng. Probleem fansels, want hoe komme jo oan fjirtich easterske
kostúms? Lokkich wie Hessie Rozenberg fan Easterwierrum ree om dat karwei op
har te nimmen. Tsien wike hat se dermei dwaande west. 'Ideeën opdwaan,
patroanen útsykje, stof keapje en dan begjint it: knippe en naaie. Prachtich
wurk fyn ik dat! It is echt myn hobby. In tal memmen hat my trouwens wol
holpen, hear, mei seamen en elastiken en sa.'
Lokkich sille de kleurige kostúms fêst nochris brûkt wurde. Hogenhuis: 'As
der oaren binne dy't dit stik ek útfiere wolle, dan kinne se de klean fan ús
hiere. Dat besparret harren in protte wurk en ús skoalle komt wer wat út de
kosten. Fansels krije se de teksten en it dekorûntwerp der ek by. De
dekorsketten ha wy krigen fan de V.O.O. (Vereniging Openbaar Onderwijs), mar
dy liene wy net út.'

De Bildt is oertsjûge fan it nut foar de bern fan ditsoarte fan projekten.
'It hat in edukatyf karakter. Meielkoar meitsje se wat. Dêr leare se in
protte fan en op in hiel breed gebiet. Tink mar oan tekstbehanneling, Frysk,
drama, nifelje (it meitsjen fan it dekor), sjonge en neam mar op!'
De stikken binne altyd yn it Frysk. Is dat eins bedoeld om it gebrûk fan dy
taal te stimulearjen? De Bildt: 'Nee, absolút net. It soe gewoan hiel raar
wêze as it oars wêze soe. Yn Easterwierrum is elkenien wend Frysk te praten.
Ast it yn it Hollânsk dwaan soest, dan dochst de minsken gjin rjocht.'

Frysk & Frij knokt troch foar fuortbestean

Op syk nei fitaal jong publyk

troch: Durk Hibma

Frysk & Frij is unyk. It is it iennichste Frysktalige tydskrift op 'e wrâld
mei de kombinaasje fan famylje- en opinyblêd. 'Dat kin ek net mear oars,'
seit haadredakteur Goasse Brouwer. 'Us taalgebiet is fierstente lyts om in
blêd foar beide rjochtings út te jaan.' Bûtendat hat Frysk & Frij it dreech.
Benammen om't Provinsjale Steaten fan Fryslân krektlyn opnij wegeren
jierliks in fêste finansjele bydrage te jaan. Mar de Gideonsbinde, hast
allegearre frijwilligers, knokt troch, ûnder lieding fan Brouwer, in man mei
in ûnberonge enerzjy.


Haadredakteur Goasse Brouwer fan Frysk & Frij. (foto: Bertus Klazinga)

'Us blêd is foar lêzers fan 18 oant 118 jier,' seit de haadredakteur.
'Fierwei de measte abonnees sitte boppe de 40 jier. Dy leeftydsgroep hat of
nimt mear tiid om te lêzen en hat faak folle mear sinten om hannen. Wy
rjochtsje ús de lêste tiid foaral op it fitale jonge publyk.' Brouwer is him
der lykwols fan bewust dat krekt dy jonge lêzers tige dreech fêst te hâlden
binne. 'It is in ritich publyk. De jongerein lit him net maklik bine. Hja
keapje wol faak losse nûmers. Mar struktureel set soks gjin seadden oan 'e
dyk. Dat jildt ek foar in hiel soad oare tydskriften,' is hy fan betinken.
In oare pleach foar de skreaune media is it meilêzerskip. Sa reizget ek
Frysk & Frij gauris by in rigeltsje famyljeleden, kunde en buorlju lâns.
Brouwer jout lykwols in positive draai oan dat kwea. 'Dat meilêzen blykt
foar in soad minsken in sosjale funksje te hawwen. By it werven fan nije
abonnees hearre wy hiel faak: och, sa komme wy noch regelmjittich byelkoar.
En Frysk & Frij komt yn alle gefallen ûnder de minsken.'
It Frysktalige tydskrift hat tsjin de ferdrukking yn noch in respektabele
leeftyd berikt. Frysk & Frij is yn de Twadde Wrâldoarloch al út ein set as
in soarte pamflet fan it ferset. Acht fan dy pamfletten binne folskreaun,
mar twa binne ferskynd. Op 25 maaie 1945 is it as wykblêd oprjochte. It
tydskrift belibbe in geweldige groei. Op it hichtepunt hie it wol 20.000
abonnees.
Yn de sechtiger jierren gyng it mis. It tal abonnees keldere nei sa'n
djiptepunt dat Frysk & Frij yn 1966 opdûkt wurde moast. Seis jier letter
sette in ploechje minsken opnij de skouders derûnder. Frysk & Frij ferskynde
earst as moanneblêd. Al gau waard it ien kear yn de fjirtjin dagen útbrocht
en jierrenlang sels wykliks. Yn 1992 besleat it provinsjaal bestjoer gjin
struktureel subsydzje mear te jaan. De krante waard omboud ta in twawykliks
magazine en twa jier letter bedarre it wer op it âlde sjapiter fan
moanneblêd.
'Dat betsjutte wol dat de advertinsjetariven en abonnemintsjilden yn wêzen
ferdûbelen. Kwalitatyf en ynhâldlik wie it blêd al sa ferbettere dat de
measte advertearders en lêzers dat akseptearren. Us produkt slacht sûnder
mis oan,' is de oertsjûging fan Brouwer.
In mearderheid yn Provinsjale Steaten wegere krektlyn opnij in rêdende hân
út te stekken. En noch jouwe Brouwer en syn maten it net op. Der kamen
spontane aksjes fan lêzers en advertearders, gauris út ûnferwachte hoeke. Sa
brocht de populêre sjonger Ernst Langhout in spesjale Frysk & Frij-cd út. It
earste eksimplaar waard oan wrâldkampioen hurdriden Ids Postma fan Dearsum
oanbean. Fierder stelle de provinsjale deiblêden advertinsjeromte beskikber,
Omrop Fryslân en de lokale omroppen drage by yn stjoertiid en yn de lanlike
media krijt Frysk & Frij in soad oandacht. 'Troch dy aksjes hawwe wy der al
60 nije abonnees by krigen,' fertelt de haadredakteur. 'Wy geane troch.
Njonken de besteande aksjes begjinne wy yn septimber mei in nije kampanje.
Wy sette dan út ein mei kado-abonneminten. In buro sil dy aksje begeliede.
Wy hoopje sa mear minsken fêst te hâlden.'

Spontane oanmeldings binne fansels altiten wolkom. Nije abonnees kinne
harren yn kantoaroeren oanmelde op telefoannûmer 0515-43 00 66 of mei in
berjochtsje fia de faks ûnder nûmer 058-213 99 99. In briefke nei
Antwurdnûmer 1319, 8900 AA Ljouwert is ek mooglik. Alle nije abonnees (f
75,- jiers) krije de cd fan Ernst Langhout fergees.

Pieter Breuker e.o.

Kaatsen: lange traditie, levende sport

troch: Durk Hibma

'It Frysk is yn 'e keatserij yn libben gebrûk, foaral as sprektaal. Dêrneist
wurdt ek Biltsk, Stedsk en soms Nederlânsk praat. It is yn 'e keatswrâld net
ûnnatuerlik om ek by mear offisjele gelegenheden Frysk te brûken. Dat jildt
bygelyks foar it priisútdielen, foar de algemiene ledegearkomste fan de
KNKB, foar de taspraak fan de PC-foarsitter en foar de ferslaggen fan radio
en televyzje. As skriuwtaal slacht it Nederlânsk foar master op. Net allinne
dit boek is dêr in bewiis fan: sa binne ferslaggen, regleminten en
meidielingen fan de KNKB yn dy taal steld. Dat sil sawol te krijen hawwe mei
de faak ûntbrekkende skriuwfeardigens yn it Frysk as mei it nasjonale
karakter fan it bûn: Koninklijke Nederlandse Kaatsbond.'

Dy taalpolityk op en om de keatsfjilden beskriuwt Pieter Breuker yn it
iennichste Frysktalige haadstik fan Kaatsen: lange traditie, levende sport.
It is in mânske dokumintêre oer in sport dy't faak as typysk Frysk oanmurken
wurdt. Dochs binne der gâns wat farianten, ferspraat oer de hiele wrâld,
dy't gauris âlder binne. De ynternasjonale spulfoarmen komme yn it boek ek
oan 'e oarder. It standertwurk is by gelegenheid fan it 100-jierrich bestean
fan de KNKB gearstald troch in saakkundige redaksje mei ûnder oaren Pieter
Breuker (einredaksje), Wâtse Hiddema, Klaas Tjepkema en Doekle Yntema.
It jubileumboek is rynsk yllustrearre. Ferskate foto's binne noch net earder
publisearre.
Kaatsen: lange traditie, levende sport is in útjefte fan de Friese Pers
Boekerij te Ljouwert. Gertjan Slagter makke it omslachûntwerp. De priis is f
37,50.

Frjemde aaien

troch: Johannes Fokkema/Frysk Natuermuseum Ljouwert

Wa't 'aaisykje' wol yn it Frysk Natuermuseum, is gau útsocht. Yn de
útstalling binne mar op in pear plakken aaien te finen. Net dat se der
fierders net binne, mar se lizze 'efter de skermen'. Neffens de fergunning
mei it museum gjin aaien sjen litte yn 'foar it publyk tagonklike romten'.
Soms wurdt in útsûndering makke, om't it net oars kin. Hoe kinne je de
wurking fan in nêstbeskermer dúdlik meitsje sûnder in broedsje ljipaaien
ûnder it apparaat? Ek foar de útstalling 'Wij, de vogels en het gras' hat it
museum twa doazen mei aaien fan solder helle.

It wie 12 novimber 1970, doe't poelier Piet de Jong syn samling 'frjemde'
aaien oan it museum skonk. Yn de tiid dat hy syn bekende winkel yn de St.
Jacobsstrjitte yn Ljouwert hie, krige hy eltse maitiid tûzenen aaien fan
greidefûgels foar de handel. Fan 1925 oant 1963 helle hy alle ôfwikende
saken derút: grutte aaien, lytse aaien, frjemd kleurde aaien. Op it lêst hie
hy goed 2600 aaien fan mear as tsien soarten, dy't begjin jierren '70 yn it
museum telâne kamen.

In aai wurdt, yn it fûgelliif, foarme yn de aailieder. Yn it lêste part
dêrfan komt de dop deromhinne. Der binne twa soarten kleurstoffen dy't dan
oanbrocht wurde. Mar as der wat misgiet, dan komme der bygelyks 'reade'
ljipaaien, wite skriesaaien en tsjirkaaien sûnder stippen. It is in apart
gesicht, al dy ôfwikingen. It like it museum gaadlik ta om dy nuvere aaien
no ris foar it ljocht te heljen. Twa doazen mei 'frjemde' ljipaaien binne yn
'Wij, de vogels en het gras' te sjen. Wa't nijsgjirrich wurden is, kin oant
ein septimber yn it Frysk Natuermuseum terjochte.
Alle Friezen wer op hûs oan

'Simmer 2000' wurdt ien grutte super-reuny

troch: Ingrid Wagenaar

Foar Fryslân en syn ynwenners wachtsje moaie tiden. It tilt de kommende
jierren op fan de feesten. Fryslân 500 jier, it Frysk Festival, Simmer 2000.
En at it oan Gryt van Duinen en Kees 't Hart leit, tilt it ek op fan de
minsken. Harren plan 'Simmer 2000' is eins ien grutte reuny fan Friezen. Yn
it magyske jier 2000 soene eins alle Friezen om utens wer efkes weromkomme
moatte nei it heitelân om dêr mei de hjoeddeiske Fryske befolking it feest
fan de ieuwiksel te fieren. Yn dit artikel in oprop oan doarps- en pleatslik
belang en partikulieren om help. Want wêr sitte al dy Friezen om utens en
wat biede wy harren skylk oan?

Earst alle feesten efkes op in rychje. Wat is no krekt wat en wannear is it?
Om mei Fryslân 500 te begjinnen: dat is in feest, organisearre troch de
provinsje Fryslân, om te fieren dat de provinsje 500 jier in bestjoerlike
ienheid is. Yn 1498 waard Albrecht van Saksen hjir baas en kaam der in ein
oan de rûzjes tusken de Skieringers en de Fetkeapers. Fan dy tiid ôf siet
der wat mear struktuer yn de Fryske oerheid en soks wurdt no 'fierd'.
It Frysk Festival is in grut kultureel barren dat ienris yn de fjouwer jier
organisearre wurdt. De lêste kear wie dat yn 1996. It tema wie doe 'Salut au
monde', frij fertaald: Fryslân groetet de wrâld. De earstfolgjende kear dat
it Frysk Festival wer plakfynt is yn 2000. Om't dat sa'n bysûnder jier is,
waard der (yn 1993 al) ek noch wat oars betocht. Wat soe it moai wêze at
krekt yn dat jier, krekt yn dy simmer, alle Friezen om utens weromkamen nei
it heitelân. Dat it ien grutte reuny fan Friezen wurde soe. Dat plan krige
de namme 'Simmer 2000'.

Gryt van Duinen, Kees 't Hart en Hylke Speerstra kamen as earsten mei it
reuny-idee. Om hiel krekt te wêzen wie it eins Gryt van Duinen (Omrop
Fryslân TV-redakteur), dy't ûnderweis yn 'e auto betocht dat it dochs wol
hiel bysûnder wie dat sy in ieuwiksel meimeitsje soe. 'En ynienen hie 'k
bylden fan in reuny. De oaren wiene ek fuort entûsjast en doe hawwe wy it
idee by in notaris fêstlein en alfêst in stifting oprjochte.'
Mei de oaren wurde de bestjoersleden fan it Frysk Festival, dêr't Kees en
Gryt sels ek ynsitte, bedoeld. Kees 't Hart, yn 't deistich libben skriuwer
en stúdzjebegelieder by de Iepen Universiteit, dêroer: 'It Frysk Festival
bliuwt gewoan it Frysk Festival dat soarget foar it kulturele part fan de
festiviteiten. 'Simmer 2000' fersoarget de koördinaasje fan de reuny en alle
oare omballings. Dy sette it ramt del en yn dat ramt draait it Frysk
Festival dan mei it tema 'weromkomme' mei. Dêrnei ferdwynt 'Simmer 2000'
wer, wylst der dan yn 2004 wer in gewoan Frysk Festival is.'

It idee hat in pear jier rêstich by de notaris lein, mar sûnt in healjier is
it ien en al aksje. Gryt: 'Foar al dy prachtige plannen moast fansels wol
jild komme. En om't wy de provinsje de rol fan gasthear/frou tabetocht hiene
yn ús plannen, wie it fansels wol saak en krij harren der waarm foar. Nei
wat hinne-en- wer-gepraat (de provinsje siet ek noch mei syn eigen feest yn
1998) hiene se der dochs wol earen nei.' Kees follet oan: 'En wy hawwe in
wat gruttere groep minsken noege om te sjen oft ús ideeën ek breder droegen
waarden. Dêr kamen wol fjirtich minsken op ôf, wylst ik tocht, dat hâldt mei
in man of seis wol op.'
Mei oan 'e hân fan de ideeën dy't doe noch oandroegen waarden is der in
'Simmerplan' opsteld. Mids maaie waard dat plan yn it Fryslânhûs
presintearre oan de Steatekommisje Wolwêzen, in stikmannich Steateleden en
kultuerdeputearre Bertus Mulder. Resultaat:  40.000,-- om út ein te setten
mei de tariedings fan dit feest foar en troch Friezen.
Yn novimber wurdt der wer mei de provinsje oer 'Simmer 2000' praat. Dan sil
besocht wurde om ek it finansjele plaatsje foar de folgjende jierren klear
te krijen. Dan sil der ek kantoarromte komme moatte en minsken dy't de saak
administratyf, finansjeel en organisatoarysk begeliede kinne.

Wêr komme de plannen op del? Kees: 'Us kearndoel is de reuny. Wy wolle
ferienings en partikulieren stimulearje om te kommen ta it organisearjen fan
in soarte fan super-reuny. Dy organisearje wy dus net sels. Wy soargje foar
it ramt, de koördinaasje, in soarte fan sintraal punt. Wy organisearje wol
tal fan provinsjale aktiviteiten dêr't al dy reunisten hinne kinne.' 'Wol
dit slagje, dan hawwe wy de help fan de Fryske befolking nedich,' heakket
Gryt ta. 'Der rinne safolle fantastyske organisators rûn, mar wêr? Der moat
eins in soarte fan alvestêdetochtgefoel ûntstean, mar dan langer. Dan helpt
ek elkenien elkenien.'
'Simmer 2000' hat in soarte fan stappeplan makke om de saken op in rychje te
krijen. 'Der giet aanst earst in brief de doar út nei alle
doarpsbelangen/pleatslike belangen ensafuorthinne mei de fraach oft sy ek
ideeën hawwe oer it organisearjen fan in reuny yn har eigen doarp, stêd of
stedswyk. En der wurdt frege oft der ynventarisearre wurde kin wa't krekt
ferhuze en emigrearre binne. Dy nammen sille der komme moatte, oars kin der
nimmen noege wurde. De tredde fraach giet oer de mooglikheden om lokaal wat
feestliks te organisearjen. Bygelyks om it klubhûs fan eartiids of de
skoalle hinne.' Yn 't foar hawwe bygelyks it Fries Museum, de gemeente
Ljouwert en pleatslik belang Skearnegoutum (it doarp bestiet dan 800 jier)
al reagearre.

Nei dy ynventarisaasje sille de Friezen om utens noege wurde om yn de simmer
fan 2000 (der wurdt oan in perioade fan seis wiken tocht) nei Fryslân te
kommen. Kees: 'Dy minsken moatte sliepplak hawwe. Net elk kin mear by
famylje teplak. Wy wolle der it Frysk Buro foar Toerisme en de VVV's foar
ynskeakelje.' 'Eins sykje wy ek noch wat minsken op wichtige posten,' seit
Gryt. 'Ik sis mar wat, in ambassadeur of sa, of in hege pyt by in bedriuw
mei in soad kontakten, dy soe ús miskien ek noch wol oan jild helpe kinne.'
Kees laket. 'Ja, dêr seist wat. De KLM. De KLM soe al dy Friezen eins tsjin
in spesjaal taryf fleane moatte.'

Ynljochtings, oanmeldings en ideeën kinne allegearre nei Kees 't Hart, Lytse
Heechstrjitte 12, 8911 HE Ljouwert. Der kin fia Internet ek in E-mail
ferstjoerd wurde nei Simmer 2000. Typ dan de neifolgjende rigel:

Doarpsf(e)iten: Stynsgea

Stynsgeasters op stap mei pony en poppe

'Dy pony komt net by ús yn 'e tinte!' troch: Roland Bouma

Begjin dêr mar ris oan: twa moanne lang alle dagen rinne mei in poppe op de
rêch en in pony oan de hân. Wim Boom (60) en syn frou Geeske van der Kooy
(40) fan Stynsgea sjogge al tiden nei it momint fan fertrek út. Eastlik
Dútslân is it reisdoel.

Geeske, ynfal-groepsliedster fan ferstanlik handikapten, en húsman Wim hawwe
al bergen skuon fersliten. Wim is suver noch mar krekt werom fan in trije
wike duorjende kuiertocht yn Jemen en stiet al wer op sprong om mei de
billewein it Sauerlân troch te reizgjen. 'Ja, ik bin sljocht op rinnen. Eins
net iens om it rinnen sels, mar mear om hieltyd ûnderweis te wêzen en net te
witten watst tsjinkomme silst. Dy ûnwissens... Machtich gewoan!'
Is foar Wim it aventoerlik swerven syn wille en tier, by Geeske leit it
dochs wat oars. 'Ik brûk it rinnen om nei te tinken oer wat ik eins wol yn
myn libben. Lykas oaren dat tsjin âld en nij wol dogge. Meastentiids lit ik
Wim dan ek in ein foarop rinne, want ik moat so no en dan allinne wêze.'

Sy binne al in skoftsje dwaande mei de tariedings foar de tocht nei it
eardere East-Dútslân dy't foar dizze simmer op it programma stiet. De berte
fan harren soantsje Boele, no in jier ferlyn, sette harren wat oan it
tinken. Fansels, Boele moast mei. Mar, hoe dogge jo dat mei de ekstra
bagaazje? Allinne in nij pak weismyt-ruften bygelyks waacht al gau sa'n
fjouwer kilo. No, en sa'n poppe kin noch net iens rinne, dus lit stean dat
jo him in rêchpûde mei in tinte of sa om de skouders slingerje. Boppedat hie
Wim it al ris yn him omgean litten dat er der net jonger op wurdt en hieltyd
mear lêst fan de rêch krijt. De oplossing foar dy problemen seagen sy op in
kuiertocht yn Súd-Europa: in ezeltsje! Sy seagen it al foar harren: in
sadeltas oan elke side en Boele op 'e rêch.

Mei dat idee yn 'e holle gongen sy op syk nei sa'n langear op izers. Geeske:
'Nei wat gepraat mei hynstelju kamen wy der lykwols al gau efter dat de
sprekwurdlike koppigens fan dy bisten net út 'e tomme komt.' Lokkich wist
ien in makke Shetlânpony te keap. It bistje, harkjend nei de namme Jolly,
waard oanskaft en der waarden sadeltassen besteld. Wim: 'Dat wie noch net
iens sa maklik, om't yn Nederlân al lang gjin lêstdieren mear brûkt wurde.
De kennis is fuort.' Der moast ek in sitsje foar de poppe komme. Wim:
'Utgongspunt wie sa'n autostuoltsje foar bern, mei fan dy
feilichheidsgurdles. Dat moast op in soarte fan sadel fabrykt wurde dat wy
yn Amearika meitsje litten ha. In djoere grap, al mei al!'

Sadel en stuoltsje sille lykwols net brûkt wurde. Geeske: 'Doe't wy dermei
oefenen, die bliken dat it stuoltsje fan de ponyrêch ôfkipt. Ek stiek de
holle fan Boele boppe uzes út en swypten him tûken dy't wy net bespeurd
hiene yn 't gesicht.' Lang om let waard besletten om de baby mar mei de
rêchpûde fan Geeske te ferwikseljen. Foar har wol sa noflik, want de poppe
is lichter. Wim: 'Boppedat fûnen wy it by neier ynsjen ek te riskant. Sjoch,
wy ha gjin ûnderfining mei hynders en wy ha no wol ynsjoen dat in pony
minder yn 'e stringen te hâlden is as in hûn. Jo moatte der net oan tinke
dat Jolly op 'e kletter slaan soe, wylst ús Boele boppe-op yn syn stuol-
tsje leit te koesen.'

Ien maat sille sy dizze simmer slim misse: harren hûn Barra. Jierren hat er
mei Wim en Geeske op 'en paad west, kompleet mei in lyts rêchpûdsje.
Koartlyn is er ta harren grut fer- triet ûnder de auto kommen.
Geeske: 'Om't ús tintsje te lyts wie foar ús, Boele en Barra, ha wy in
gruttere kocht. De hûn hie nachts moai yn it foarportaal lizze kinnen.' Wim
sjocht Geeske oan. 'Mar dy pony komt net by ús yn de tinte, hear!'
Josse de Haan en Baukje Wytsma (red.)

Tuskenspul

troch: Durk Hibma

'It moat yn de tweintiger jierren west ha, dat Job Santema om priis en
preemje keatste. It wie al tsjuster. Santema syn partoer moast de keats
foarby slaan. De bal waard útslein, mar wêr't er bedarre, wie net dalik
dúdlik. Sykje dus. Job fûn him en seach dat er der net kaam. Hy naam de bal
tusken de grutte tean en dy dêrnjonken en skarrele sabeare sykjend de keats
foarby. It duorre net sa lang of Santema fûn de bal.
It keatsen is tsjintwurdich fansels altyd foar tsjuster dien en de
skiedsrjochters en karmasters binne trouwens sa yn it sâlt bebiten, dat
skelmjen net mear mooglik is. En sa heart it ek.'

'De humor fan it skelmjen' is de bydrage fan Romke Toering oan de bondel
Tuskenspul. It keatsbûn KNKB bestiet 100 jier. Yn ferbân mei dat jubileum
die it Skriuwersboun in oprop om skreaune bydragen oer de keatssport te
leverjen. In weach fan fersen, stikjes proaza, ferhaaltsjes of anekdoates
kaam yn. De redaksje, besteande út Josse de Haan en Baukje Wytsma, keas in
lytse hûndert bydragen yn in grut ferskaat. Der sitte boppeslaggen by, mar
ek minder literêre bydragen, is de redaksje fan betinken. 'De teksten sitte
der wat tuskenyn, tusken literatuer en folksferhalen, tusken ferskes en
anekdoates.' Tuskenspul waard dêrom ek de titel.
Dy namme is ûntliend oan in wichtich ûnderdiel fan de keatssport. It spilet
him ôf tusken it perk en de boppeline. It is faak wat minder spektakulêr as
in boppeslach of in gemiene pripper. Dochs kinne de meast linige en betûfte
keaters der in moai soad punten mei garje. De redaksje ferliket it skriuwen
mei it tuskenspul. 'In fers of in ferhaal moat hiel foarsichtich opboud
wurde. Wurden moatte dêr lizze dêr't se hearre. Ferstân fan it spultsje taal
en de mooglikheden fan de wurden spylje in grutte rol.'
Tuskenspul is neffens de redaksje skreaun troch it Fryske keatspublyk, krekt
foar datselde publyk en foar de keatsers. Ald en jong, manlju en froulju,
ryp en grien hawwe meidien.
De bondel is gearstald ûnder tafersjoch fan it Skriuwersboun. It omslach en
de yllustraasjes binne fan Geart Gratama. De Koperative Utjowerij te
Boalsert naam de útjefte foar syn rekken. De bondel kostet f 12,50.

Fryske jonges- en famkesnammen

Gerben

troch: Klaas Bruinsma


 Dit is Gerben de Vries, bern op 22 desimber 1995. Gerben is nei syn pake út
  Winsum neamd. De famylje skriuwt dat it in fleurich fintsje is mar dat is
                         oan de foto ek wol te sjen.

By dizze namme ha jo de kar út fjouwer ferklearringen. Gerben is in
ferienfâldiging fan:
1. ger = spear + bern = bear (lykas yn Bern-lef = bearesoan)
2. ger = spear + bold = dapper. Hjirfan komt de Italiaanske (!) namme
Garibaldi.
3. ger = spear + brand = (flamjend) swurd; hjirfan is de skaainamme
Gerbrandy ôflaat. Tink mar oan Piter Sjoerds Gerbrandy, de Nederlânske
minister-presidint yn 'e oarloch. De y oan 'e ein is in ferkearde stavering
foar i, want Gerbrandi is winlik yn it Latyn (!) de genityf (twadde namfal)
fan Gerbrandus, dus (bern) fan Gerbrand. Ferlykje hjirmei de namme Wibrandi
of Wybrandy: wi(c)h = oarloch + brand = swurd. Wibrand of Wibren betsjut
dus: oarlochsswurd.
4. ger = spear + brecht (Ingelsk bright) = skitterjend, dus skitterjend mei
de spear.
It meast wierskynlik is ferklearring 3 of 4.
Mar as jo sizze: Gerben is man mei de spear, ha jo it yn elk gefal goed.

De rubryk Fryske jonges- en famkesnammen wurdt mei fersoarge troch
Eterkrante Fryslân. Tiisdei 19 augustus wurdt de ferklearring jûn fan de
famkesnamme MINKE. Foto's kinne foar woansdei 13 augustus opstjoerd wurde
nei: Eterkrante Fryslân, Postbus 642, 8901 BK LJOUWERT. Der binne meardere
kânsen, want der wurde fiif foto's brûkt. Trije op tv, ien op de F-side en
ien op Internet. Set de achternamme, wat bysûnderheden, de bertedatum en it
wenplak op de foto. Wa't syn of har foto weromhawwe wol, moat der in
frankearre retoerslúf by dwaan.

ATTINSJE MINKE NEI DE FAKANSJE !!!!

              Wolkom op de Sint-Nyk Side.                [It Fryske Lintsje]

Sint-Nyk is ûngetwifeld it moaiste doarp fan it hiele WWW. It is in doarp
mei krekt 3000 ynwenners en it leit op ien fan de moaiste lokaasjes fan de
hiele wrâld, it leit yn Fryslân! It doarp is hielendal troch de Fryske
marren omjûn mar der is ek in skitterend moai stikje bosk oanwêzich. It
doarp sels is lekker rêstich mar dochs is der fan alles te dwaan. Der binne
in soad ferienings en der is foar elkenien wol wat by. Om de minsken wat
mear oer Sint Nyk sjen te litten sil ik hjir allegear saken opsette dy't mei
Sint Nyk te krijen hawwe. It is wol net sa'n grut doarp mar der bart wol in
hiele soad.

Sa is Sint Nyk bygelyks de thúshaven fan de groep jitiizer. It is in groep
dy't har eigen steil ûntwikkele hat, nammentlik it tonger core. Oeral yn
Fryslân is jitiizer bekend want sy hawwe in soad optredens! Sjoch mar ris op
harren thússide foar wat mear eftergrûn ynformaasje.

Fansels kinne wy ek net om it shantykoor hinne. De Headammers is de namme en
sy binne ek bûten Fryslân tige bekend. Sa hawwe sy al in oantal kearen op 'e
nasjonale tillefyzje west. It shantykoor is ûnderdiel fan de
wettersportferiening fan Sint Nyk. Sy sjonge seemans lietsjes en dit dogge
sy mei in protte ynset en enthousiasme.

Ik haw wer in nije side fûn, de side fan De Poort automatisering

Fansels op dizze side ek in ferwising nei Thaeke syn ynternet merke Myn
eigen side dus. Ik wenje ek al hast myn hiele libben yn Sint Nyk dus mei
dizze side hjir net ûntbrekke.

                           [De kaart fan Fryslân]

Dat wie it foar no earst wol efkes. At immen my mear adressen fan saken oer
Sint-Nyk jaan kin stjoer se dan nei:
                             [It JITIIZER logo]

                                De Biografy

18 Augustus 1991 kamen wy, Josse (Jan Gosse) Brinksma (gitaar), Martin
Roffel (drums), Jan Kuipers (sang) en Wilco Kuipers (gitaar) byinoar om ris
te sjen at wy meielkoar net it ien of oar produseare koene. Neist in
gigantyske partij lefen, ûntstiene der nei in stik as seis kear oefenjen ta
ús aller ferbjustering in oantal nûmers. Dit wiene it alom bekende
"Johannus" , "Readkapke" en Oan 'e kant". Ek wie der it ynstrumintale nûmer
"Yosties", dat fjirder nea yn kleurenkoade fêstlein is.

Oant 28 desimber 1991 moasten wy ús rêdde sûnder bassist. Nei wat omstrunen
kamen wy by iene Patrick, dy't wol tige musikaal oanlein wie mar net sa goed
binnen ús groep paste. Dit wie dan ek in ienmalich fenomeen.

Jan Kuipers hat op 8 jannewaris 1992 syn tsjinsten as sanger oerdroegen oan
Klaas Walstra wêrnei 't hy himsels omskoalt hat ta dyksoan. Dizze Klaas
bliek sa ûntieglik folle enersy te befetsjen dat der yn rap tempo nije
nûmers skreaun waarden. Ek hie Klaas sa'n folumineus stimlûd, dat
fersterking yn it foarste plak net iens nedich bliek te wêzen oant in
tafallich foarby krûpende bassist de oandacht luts. Sa krigen wy der ek in
bassist by, Ronald Jellesma, sadat ek de donkere toanen it gehiel kompleet
makken.

De besetting wie doe:

Klaas Walstra - Snetterbek
Martin Roffel - Bongelmepper
Josse Brinksma - Tridderauser
Wilco Kuipers - Triddepieler
Ronald Jellesma - Baskepulker
Jan Kuipers - Dyksoan

Dit wie fuort ek it momint dat wy ús musyk yn it iepenbier bekend meitsje
woene. It foarste en fuort ek al legendaryske optreden wie yn "Bar de Baron"
yn Sint Nyk . Wy spilen as haadprogramma, tegearre mei de út Langwar
ôfkomstige punkformaasje "Manic Depression" en de rockformaasje "Blast of
Silence" út Skarsterbrêge, fuort al foar in folle seal. Jitiizer skopt kont
en Johannus seit altyd klear! Beide oare bands bestean trouwens al net mear.

By de foarronde fan de "lytse priis fan Snits" op 18 april 1992 bliek sawol
it publyk aswol de sjuery it kinnen fan Jitiizer wol te wurdearen. Dit joech
de sjuery oanlieding om ús út te noechjen foar de finale op 23 maaie 1992.
Hjir wisten wy in tredde plak te beheljen. Jitiizer is kâld en beppe seit
oan 'e kant.

Inkelde optredens letter docht Jitiizer mei oan de "Fryske gekte toer", by
de measte minsken better bekend as de "Johannus toffel troch Fryslân toer".
Tidens dizze trije moannen duorjende toer is de besetting twa kear wizige.
Snetterbek Klaas Walstra joech de mikrofoan werom oan dyksoan Jan Kuipers,
wernei 't dizze yn in rekôr tempo de nije sanger Martin van der Vlugt
ynwurke hat.

De nije en ek de hjoeddeiske besetting is as folgt:

Martin van der Vlugt -Kielskrabber
Martin Roffel -Bongelmepper
Josse Brinksma -Tridderauser
Wilco Kuipers -Triddepieler
Ronald Jellesma -Baskepulker

De bandleden rakken hieltiid mear fisyk treent en sy waarden ek hieltiid
handiger mei de apparatuer sadat de dyksoan hieltiid mear tiid foar himsels
krige.

Begjin 1993 wie it tiid om alle nûmers fêst te lizzen foar it neiteam.
JITIIZER teach de studio yn en makke de demo "Hjir is der al". Foar it
meitsjen fan in groepsfoto foar it hoeske gongen wy op 'e foto mei in ko fan
Hugo.

Us aller earste iepenloft optreden fûn plak op 3 juli 1993 yn Aldehaske by
it "Pyramidepop" spektakel. Dêr hawwe wy ek foar it earst mei in bûtenlânske
band spile, nammentlik "Albatros".

Dat JITIIZER net allinnich mar ynteresse hat yn musyk waard sjen litten
troch it meiwurkjen oan it "Mega rock theater Goudjirpel", wêryn in
persiflaasje fan James Bond, Jan Bint, de wrâld rêdt fan de ûndergong. Jan
Bint wist de gemene Bill Star en Irene Doré krekt op 'e tiid te wearhâlden
fan it fergiftigjen fan de totale befolking mei gouden jirpels. Dit theater
waard opdroegen ter gelegenheid fan it YEN-kongres, wêrby it publyk bestie
út minsken út hiel Europa.

Nei it optreden fan 4 septimber 1994 tidens de Sint Nykster merke, waard der
net allinnich sprutsen oer de musyk, mar sa mooglik noch mear oer de
gigantyske rookproduksje, wêrby't de drummer it gefoel hie dat syn trommels
stellen wiene!

Nei it meitsjen fan in hiele rigele nije nûmers ha wy begjin 1996 de stap
set nei it yn eigen behear meitsjen fan in echte KS. Alle bandleden rinne no
rûn mei in rib minder yn harren liif mar it wie seker alle moeite en
ynspannings wurdich. De KS "Frysk Tonger Core" is de trots fan JITIIZER.
JITIIZER giet digitaal en Johannus toffelt troch.

It is net nijsgjirrich om alle optredens te neamen mar wy kinne it dochs net
litte om de referinsjes te neaemen fan it "Bolwurk" yn Snits. Hjir hawwe wy
in tredde plak behelle by de "lytse priis fan Snits". Wy hawwe dêr tidens de
"Johannus toffel troch Fryslân toer" sinterklaas fiert wêrby 't wy it publyk
waarm draait hawwe foar de Nederlânske willepunk band " De Heideroosjes " en
de Australyske hard core band "Toe to Toe". Fjirders hawwe wy goeie
herrinnerings oan "Aaipop" yn Nijlân en oan alle oare foarstellings.

Wy kinne it ús yntinke dat minsken har ôffreegje wêrom at wy foar de namme
JITIIZER keazen hawwe. Dit wurd komt yn it Fryske wurdboek bygelyks net iens
foar. Wol dat sit sa: Yn de Heavy metal wrâld wurdt der in protte brûk makke
fan metaal. Nim bygelyks de musykbenammings heavy metal, death metal, black
metal, de nammen Agent Steel, Iron Maiden, Metallica, Iron Fist ensfh. Wy
moasten dus in namme fan metaal hawwe. Fierders hawwe alle bands keazen foar
hurd metaal of oare hurde saken sa as Skull Crusher, Artillary, de
musykbenamming hard core ensfh. Omdat wy in nije rjochting ynslaan woene dy
t besjoen wurde kin as in persiflaasje op musyksoarten sa as heavy metal
hawwe wy keazen foar in sefter metaal: JITIIZER.

It wie fuort al dúdlik dat wy ús gefoelens net yn de Ingelske en seker net
yn de Nederlânske taal uterje koene, dêrom hawwe wy foar it Frysk keazen. En
omdat ús musyk net te pleatsen wie ûnder in bepaalde metaal foarm....,
moasten wy ek in namme krije dy't net yn it wurdboek te finen wie. JITIIZER
stiet ommers yn it wurdboek as "getten iser". Dan makket de dûbele-i it
ferhaal kompleet.

De nije musyksoart waard Tonger core neamt.

Mei dank oan Wilco Kuipers.

[Martin] De Sanger hyt Martin van der Vlugt!

[Jan Gosse] Josse Brinksma bespilet de gitaar!

[Ronald] Ronald Jellesma bespilet de bas!

[Wilco] Wilco Kuipers bespilet ek in gitaar!

[Martin] It slach ark wurdt troch Martin Roffel bewurke!

                           Werom nei de haadside


Damje: de âldste Fryske sport

troch Liuwe H. Westra

By typysk Fryske sporten tinke wy yn 'e regel daliks oan fierljeppen,
skûtsjesilen, keatsen en reedriden. As it moat, komme wy ek noch wol op
ringriden en tipeljen. Mar Frysk damjen? Jawis, it Dambûn Frysk Spul
organisearret al mear as sechstich jier wedstriden. De leden strike krekt as
har 'Hollânske' kollega's, mar se slane - en dat is it wichtichste ferskil -
net allinnich diagonaal mar ek hoarizontaal en fertikaal. In eksoatyske
fariant? Nee, it Frysk damjen is yn dizze kontreien just âlder as it
'gewoane' damjen. En der wurdt hurd oan wurke om dêr mear bekendheid oan te
jaan.

Hiele Walinga (67) fan Aldegea (W.) is accountant-fersekerder, mar fan syn
achtste jier ôf ek Frysk dammer. Fjouwer kear nasjonaal kampioen Frysk
damjen, spullieder fan de damklub fan Aldegea, kursusjouwer en -skriuwer, en
al jierren dwaande mei in boek dêr't de folsleine skiednis fan it Frysk
damjen oant 1932 yn behannele wurde moat.

Kafees

It is de bedoeling dat Walinga syn boek trije parten krijt: foar 1800,
1800-1900 en 1900-1932. "Dy earste perioade, foar 1800, is net it
aldermeaste fan bekend. Wêr't it damjen - Frysk of Hollânsk - krekt weikomt,
wit net ien, mar it sil grif al inmoai skoft spile wêze yn dizze kontreien.
Yn alle gefallen wie it populêrder as skaken, dat dochs wat mear foar de
elite wie. Mar in damboerd mei fjirtich houtsjes koe elkenien sels frij
maklik meitsje, en der sil fral winterdeis grif hiel wat ôfdamme wêze yn
Fryslân. It is wol wis, dat dat altyd Frysk damjen wie, en dat it Hollânske
of Poalske damjen hjir folslein ûnbekend wie." Nei 1800 wurdt it byld wat
dúdliker. "Wy krije dan de earste spoaren fan it wedstryddamjen. Klubs
wienen der doe noch net. Mar wat jo wol hienen, is dat in kastlein in
wedstryd útskreau. It measte witte wy dêrfan út de Ljouwerter Krante."

Knock-out

Sadwaande hat Walinga alle âlde Ljouwerters fan de lêste twahûnd- ert jier
neisocht op oankundigingen fan dammerijen. "Ja, om 1974 hinne bin ik der
leau 'k mei begongen om sneons nei de PB yn Ljouwert ta, en dan mar sykje.
Ik haw no út 'e foarrige ieu 280 fan dy damwedstriden fûn, al hawwe der
sûnder mis folle mear west. Dan giet der wol in wrâld foar jo iepen. De
kastlein wie net allinnich organisator fan it toernoai, mar ek noch ris
spullieder en skiedsrjoch ter. En sponsor fansels, want hy betelle de
prizen. Dy liigden der yn dy tiid net om: sulveren tabaksdoazen, sulveren
horloazjekettings, gouden riders of tientsjes. As jo dan betinke dat in
arbeiderswyklean as 't treft in ryksdaalder wie, dan wie dêr dus wol wat te
winnen. Mar dat koe wol út foar sa'n kastlein, want sa'n dam merij duorre
samar twa of trije dagen, en dan hie hy de dielnimmers yn 'e kost. Se spilen
sa'n toernoai ek hiel oars as tsjintwurdich. It begûn de moarns om tsien
oere mei in man of fyftjin, en dan neffens in knock-out-systeem. Der waard
lotte, en jo spilen twa of trije partijen tsjin jo tsjinstanner. Dy't twa
partijen wûn hie, mocht fierder nei de folgjende omloop. Mar dan wienen jo
wol in dei fierder! Dus allinnich boeren koenen dat betelje, moatst tinke.
Arbeiders dammen likegoed, mar dy koenen samar net in pear dagen út it
wurk."

Klubs

It systeem fan kafeewedstriden hold op, doe't yn dizze ieu de damklubs
oprjochte waarden, dy't ek wedstriden organisearren. "De earste klub wie fan
1912, Easterlittens, en yn 1915 folgen Seisbierrum en Frjentsjer. Doe't yn
1932 ien kear it Dambûn Frysk Spul oprjochte wie, holden de kastleins der
rillegau mei op om wedstriden te organisearjen. Dêrom wurdt dat jier nei
alle gedachten ek de ôfsluting fan it boek." Men mei suver wol in bytsje
ideaelist wêze om sa'n soad âlde Ljouwerters troch te wrotten foar âlde
damadvertinsjes, mar Walinga bliuwt nochter: "Och, niget oan skiednis siet
wol wat by ús yn de famylje, en ik haw no ien kear aardichheid oan dat
damjen. Moatst goed begripe, as organisearre sport is it âlder as it
skûtsjesilen en it fierljeppen. It heart al hiel lang by de Fryske kultuer,
en dat wol ik graach nei foaren bringe. Dat jildt no trouwens noch. It
Hollânske damjen is hjir pas yn dizze ieu opkommen, of better: ymportearre.
De earste klubs wienen yn Ljouwert, Harns en Snits, dat seit genôch. Yn 1930
is der noch in promoasjewedstryd foar it Hollânsk damjen organisearre yn
Frjentsjer. Dat jout wol oan dat it doe noch goed ûnbekend wie by de
minsken. No is dat earder oarsom."

Lytse loege

It Hollânsk Dambûn hat sa'n 1200 leden yn Fryslân, it Frysk damb- ûn hat
300, plus in tal jongereinleden. Betsjut dat net, dat Walinga syn boek wol
ris it lêste wêze kin dat de minsken fan it Frysk damjen hearre? "Ik hoopje
fan net! Dy ferhâlding is yndie yn de jierren nei de oarloch sa groeid. Wy
hawwe doe wol 28 klubs hân, mar der kamen folle mear Hollânske klubs. It
Bûnsbestjoer hat dêrby net goed op 'e slach past. Der waard net folle oan
propaganda dien. Doe kaam yn sechtiger jierren de ûntfolking deroer hinne.
Boeren lieten masinen it wurk dwaan, en arbeiders gongen nei Philips en de
Hoogovens. Dat wie in minne tiid foar Fryslân, mei 'k wol sizze. Ast dan yn
guon doarpen op 'e Klaai kaamst, dan like it goed mâl. En just op 'e Klaai
wienen de measte damklubs, yn 'e Wâlden waard it fanâlds net dien. Om 1970
hinne hat it goed yn 'e lytse loege sitten. Mar doe binne wy mei in kursus
kom men, spesjaal foar de bern en de jongerein, en ik wol leauwe dat wy dêr
krekt op 'e tiid mei west hawwe. It earste jiers hawwe 300 bern de kursus
folge, en dat hat makke dat der wer wat fjoer yn kaam, soms wol 100 man op
in wedstryd. Dêrnei is it eins frij konstant bleaun. Mei al dy oare sporten
fan tsjintwurdich sit der, tink ik, ek net folle groei mear yn. Wy moatte
sjen it no te hanthavenjen."

Trochfertelle

Sa'n tradisjonele sport hanthavenje yn dizze tiid: giet dat? "No, wy sakje
net. En wat folle wichtiger is: it is wol aardich oer de generaasjes
ferdield. Der is sels ien klub, dy yn Blauhús, dêr is de leeftyd trochinoar
leger as 21. En de lêste jierren binne der ek wer twa klubs bykommen, yn
Lollum en sels yn Grins. Wat dat oanbelanget hoege wy net somber te wêzen.
Wêr't it op oankomt, is dat jo iepen binne nei de takomst. Der binne genôch
klubs opdoekt, dy't wol te rêden west hienen as de minsken mar iepen
stienen. Mar hjir en dêr wie dy âlde priisdammersmentaliteit noch oanwêzich,
dat minsken bepaalde setsjes of iepeningen útfûnen, en dy dan foar harsels
holden en net trochfertelden. Dan hie net ien der wat oan. Of dan kamen der
aspirant-leden, mar dan seinen se: "Dy kinne net damje, dêr wolle wy net
tsjin." Mar jo geane net by in klub om't jo damje kinne, mar om't jo it
leare wolle!"

Sfear

"Gelokkich hawwe wy dy tiid no wol hân. Spesjaal om nije spilers foar it
spul te winnen, sil der meikoarten in "Freoneklub" oprjochte wurde. As jo
dêr lid fan wurde, hoege jo net fuort alle wiken in fêste jûn te damjen, mar
kinne jo wol oan de wedstriden meidwaan. Dy freoneklub giet út fan it
bestjoer fan it Bûn, dêr't myn soan foarsitter fan is. It is in goed ding
dat hy dy iepen heid sa stal jaan wol, want dat heart by it Frysk damjen. Jo
sjogge dat ek by ús wedstriden. As jo by in Hollânske wedstryd komme, dan is
it gau fan "Ssst!". Dat sille jo by it Frysk damjen noait hearre. Minsken
prate gewoan meiinoar oer de partij dêr't se mei oan 'e gong binne. By oare
tinksporten is dat tabû. Mar wy hawwe wille!"

De wichtichste ferskillen tusken Frysk en Hollânsk damjen:
- Net allinnich skean, mar ek rjocht slaan;
- Twa wolven tsjin ien hawwe altyd wûn.
Lytsere ferskillen jilde benammen yn it einspul. De offisjele regels en oare
ynformaa sje, bygelyks oer de freoneklub, kinne fergees opfrege wurde by de
foarsitter fan it Dambûn Frysk Spul, Marten Walinga, op tillefoannûmer 05174
- 69310.

                                Wolkom by de



Fryske Akademy


De Fryske Akademy is in wurkmienskip dy't har útleit op it beoefenjen fan de
wittenskip dy't mei Fryslân, de Fryske befolking en syn kultuer yn al har
uteringen en soks yn de wiidste omfieming te krijen hat. It ynstitút is
ferbûn oan de


Algemiene ynformaasje:

   * ûndersyksorganisaasje
   * it Coulonhûs, de sit fan de Fryske Akademy
   * wittenskiplik ûnderwiis
   * wurkferbannen en wurkgroepen

Undersyksfakgroepen:

   * Taalkunde
   * Skiednis
   * Sosjale Wittenskippen

Te rieplachtsjen databanken:

   * Mercator - Education

Resinte publikaasjes:

   * Leksikografyske projekten
   * Taalkundich ûndersyk
   * Letterkunde, Skiednis en Nammekunde
   * Sosjale Wittenskippen

Kongressen:

   * 7 juny 1996: Frysk Stúdzjedei STDH "Historische data, modern verpakt"
   * 23-25 okt. 1996: Frysk Filologekongres
de ûndersyksorganisaasje

De Fryske Akademy is in stifting, oprjochte yn 1938, dy't in profesjonele
ûndersyksorganisaasje yn stân dêr't de doelstelling mei ûtoefene wurdt. It
ûndersyk is ûnderbrocht yn fakgroepen:

   * Taalkunde
   * Skiednis
   * Sosjale Wittenskippen

Neist ûndersyk fersoarget de Fryske Akademy ek wittenskiplik ûnderwiis; hja
docht dat yn 'e mande mei en oan de Universiteit van Amsterdam:

   * wittenskiplik ûnderwiis

Neist de wurkorganisaasje is de Fryske Akademy ûnderdak foar in grut tal
wurkgroepen en wurkferbannen; it binne moetingsplakken fan faklju en
sneupers dy't harren kennis fan Fryske wittenskip útwikselje. Der besteane
sa'n 25 ferskillende groepen:

   * wurkferbannen en wurkgroepen

Taalkundich Undersyk

Dykstra, A. (1994)

'Iets over de lexicografie van het Westerlauwers Fries van 1800 tot heden',
yn: Trefwoord, nr. 9 (oktober 1994), pp. 28-40.

Dykstra, A. (1994)

Nijsfrysk. Oer taal en ynhâld fan 'e radionijsútstjoerings fan Omrop
Fryslân', yn: It Beaken 56, pp. 253-280.

Hoekstra, J. (1994)

Fering-öömrang gid(dat) feraftig (ei)'', yn: Nordfriesisches Jahrbuch 1994
(Neue Folge, Band 30), pp. 155-170.

Hoekstra, J. (1994)

In nijsgjirrige folchoarderbeheining yn it Frysk en it spjalten fan
foarnamwurdlike bywurden', yn: Ph.H. Breuker et al., eds., Philologia
Frisica anno 1993. Lêzingen fan it trettjinde Frysk filologekongres 20, 21
en 22 oktober 1993. Ljouwert, pp. 104-121.

Hoekstra, J. en P.M. Tiersma (1994)

Frisian', yn: E. König and J. v.d. Auwera, eds., The Germanic Languages
(Routledge Language Family Descriptions; 4), London, pp. 505-531.

Hoekstra, J., K.F. v.d. Veen, D.H. Veenstra en W. Visser (1994)

De ierappel op 'e souwe. De dialektgeografyske en fonologyske ûntjouwing fan
it wurd ierappel' yn it Frysk', yn: It Beaken 56, pp. 281-298.

Veenstra, D.H. (1994)

Ik har, wy harre: de r yn it notiidsparadigma fan ha(wwe) en yn dat fan
dwaan, slaan en sjen', yn: Us Wurk 43, pp. 69-96.

Versloot, A. P. (1994)

'Fuss' und 'Bein' in den modernen friesischen Mundarten. CO-FRISICA XIV.
Fach friesische Philologie, Christian-Albrechts-Universitt. Kiel.

Visser, W. (1994)

Schwa-appendixen in het Fries', yn: G.E. Booij en J. van Marle, eds.,
Dialectfonologie. Lezingen gehouden op het symposion van de afdeling
Dialectologie van het P.J. Meertens-Instituut op vrijdag 27 november 1992
(Cahiers van het P.J. Meertens-Instituut; 6), Amsterdam, pp. 116-137.

Universiteit (boppebou-oplieding foltiids)                         Fryske
     van                                                           Akademy

             It Frysk is yn Nederlân erkend as twadde rykstaal.
             As in Germaanske taal dy't in soad op it Nederlânsk
             liket is learen om te ferstean en te lêzen aardich
             maklik foar net-Frysktaligen, praten en skriuwen
             faak dreger.

             Yn 1994-95 is oan de Universiteit van Amsterdam in
             nije (haadfak)oplieding Fryske taal- en letterkunde
             úteinset. It is in oplieding dy't as haadfak folge
             wurde kin nei in propedeuse (earste jier) fan
             Nederlânsk, Dútsk, Ingelsk of Skandinavistyk.
             Underdielen fan Frysk kinne by alle talestúdzjes en
             hast alle oare stúdzjes as karfak dien wurde.
             Boppedat kinne minsken fan bûten de universiteit
             guon ûnderdielen folgje yn it ramt fan it saneamde
             kontraktûnderwiis.
             Foar alle haadfakstudinten is der yn har twadde
             jier in basispakket mei omtinken foar taalkundige
             en letterkundige aspekten, ek de taalfeardigens
             wurdt dan (fierder) útwreide. Yn de einfaze binne
             der twa spesjalisaasjes: histoaryske letterkunde en
             sosjolingwistyk. Dêrnjonken folgje haadfakstudinten
             fakken fan oare opliedingen, bygelyks histoaryske
             taalkunde of algemiene taalwittenskippen. Foar
             minsken mei in diploma MO-Frysk is der in
             'ynstapregeling'.

             Stúdzjeprogram en eftergrûnynformaasje

             Foar mear ynformaasje:

             Opleiding Fries,
             P.C. Hoofthuis, kamer 423,
             Spuistraat 134,
             1012 VB Amsterdam,
             tel. 020-525 4652 (b.g.g. 058-2131414)

             of by ien fan de beide heechlearaars:

Omdat der sa folle mear kin mei it Frysk

                   Wat is de Ried fan de Fryske Beweging?

It giet de goede kant op mei it Frysk. Der binne mear Fryskpraters as oait.
Mar der kin noch safolle mear mei it Frysk. De Ried fan de Fryske Beweging
is de organisaasje dy't de de Fryske taal en kultuer yn de breedste sin
sterker meitsje wol.

                 Wat docht de ried fan de Fryske Beweging?

            In pear foarbylden fan suksesfolle Riedsaktiviteiten
                            de lêste tiid binne:


                                  Ragnarock

Om Frysktalige bands in poadium te bieden en sjoen de grutte belangstelling
foar dizze muzyk by it publyk is dit popspektakel organisearre, en it wie
daliks in sukses. Mear as 500 minsken kamen al direkt op dit earste konsert
ôf. Ragnarock wordt in jierliks weromkommend evenemint.

                                    MEAR

                         oer Fryske taal en kultuer

Om by mear minsken bekend te meitsjen dat it Frysk de muoite wurdich is op
alle gebieten, jout de Ried in spesjaal tydskrift út: MEAR oer Fryske taal
en kultuer. Alle kearen wurdt in oar tema by de kop pakt: toniel, media,
kompjûters, muzyk.....

                        Stikkeraksje Frysk/Nederlands

          Fryslân is in blauwe stikker oanbean. De stikker jout oan dat der
          by de kassa of oan it loket sawol Frysk as Nederlânsk praat wurde
kin. Yn 80% fan de gefallen waard posityf réagearre en de stikker yn gebrûk
naam.


                             Fryske reklamepriis

Ienris yn de twa jier wurdt der in priis útrikt foar de bêste radio of
tillevyzjespot. It doel hjirfan is om bettere en mear Frysktalige
reklameboadskippen te krijen. de earste útrikking hat yn 1995 west. Ut de
sifers komt nei foaren dat it tal reklames dat yn it Frysk produsearre wurdt
oanwint.


                               Politike lobby

út te oefenjen op de politike beslútjouwing op de gemeentehuzen,
op it Provinsjehûs en op it Binnenhof. Dit hat al risseltaat
opsmiten foar it Frysk yn it ûnderwiis, yn it rjochtsferkear en yn it
iepenbier bestjoer.


                            En noch in soad mear

Dit binne noch mar in pear fan de aktiviteiten. As stiper kinne jo ek sels
aktyf wurde yn de Ried, troch bygelyks plak te nimmen yn ien fan de
kommisjes. Sa binne der de jongereinkommisje, de kommisje ynternasjonale
kontakten en de politike kommisje.


Wolle jo dat wy noch mear yn beweging sette?

Wurd dan stiper fan de Ried.

 Ik wurd stiper foar f45,- yn it jier.
Ik krij dan it publisiteitsblêd MEAR oer Fryske
taal en kultuer (4 kear yn it jier)
en it ynformaasjeblêd Riedswurk yn de bus.

 Ik wurd jongereinstiper foar f25,- yn it jier
(oant en mei 25 jier)
Ik ûntfang MEAR en Riedswurk.

 Ik wurd tientsjestiper foar f10,- yn it jier.
Ik wurd geregeld op 'e hichte holden fan de
Riedsaktiviteiten.

 Ik wurd lêzer fan MEAR foar f20,- yn it jier.

 Ik wol graach earst mear ynformaasje.

Namme:

Strjitte:

Postkoade en plak:

Tillefoan:



         [Fryske flagge] [Nederlanse flagge]  [Amerikaanse flagge]

Ha goeie, dit is de offisjele Jitiizer thússide. Op      [It Fryske lintsje]
dizze side kinne jim alles fine oer de band dy't sawol
kâld as waarm tagelyk is. At jim ús biografy goed troch lêze dan komme jim
alles te witten oer de bandleden en it ûntstean fan de band. Wy hawwe in
tiidsje lyn in KS (Kompakt Skiif) opnaam en de teksten fan dizze KS stean
fansels allegear op it ynternet. At jim ús leaver yn it echt sjogge dan kin
dizze side ek helpe. Sjoch yn it jitiizer bûsboekje foar de lêste optredens.
By dizze optredens kinne jim ek de KS en himpkes keapje. Mar dat kin no ek
troch middel fan internet. Sjoch mar ris by de neie rubryk handel. It is de
bedoeling dat der meikoarten in oantal lûdsfragminten fan ús KS op it net
ferskine! No is dit der noch mar ien, in stikje fan it nûmer knyn2. Wy stean
noch mar krekt op it ynternet mar wy wolle fansels net dat jim ferdwale by
it ferlitten fan ús side en dêrom hawwe wy inkelde ferwisings op it net
setten. Dan kinne jim dêr ek noch efkes omswalkje! Nij op dizze side is it
automatyske jitiizer gastenboek. Wy soene it op priis stelle at jim dat
efkes Tekenje wolle, dan witte wy ek hoe't dizze side ûntfongen wurdt.

[Guestbook by Lpage]



 Dizze side is makke mei dank oan Thaeke Kuipers. It behear is yn hannen fan
                               Wilco Kuipers.

          Underwiis en Media

          Een gedeelte uit artikel "Frysk en Frij", april 1997.


          Yn Fryslân kinne basisskoalen gebrûk meitsje fan 'e tsjinsten fan
          it GCO fryslân. In eksperimint mei ynternet op tweintig skoallen
          yn 'e Stellingwerven wie tige posityf. Derom kinne alle
          basisskoallen yn Fryslân har no fia it GCO oanslute op it
          ynternet.
          By it GCO hawwe se in nochteren en praktyske opfetting oer it
          gebrûk fan 'e kompjûter. Harry Zwanenburg, haad fan 'e achtkoppige
          ôfdieling ynformatika: "Wy sjogge him as in tekstferwurker. Sa
          wurdt er thús en op kantoar brûkt. En op skoalle ek. Ynternet is
          dêr dan in útwreiding fan. Elektroanyske post, en foaral it Wrâld
          Wide Web, wurkje dêroerhinne as in ynformaasjesintrum dêr't
          learlingen en dosinten gebrûk fan meitsje kinne; mar úteinlik komt
          dat ek del op tekstferwurkjen, want de ynformaasje komt op papier.
          De kompjûter as learhelp by taal en rekkenjen is allyksa in
          mooglikheid, mar de funksje fan tekstferwurker bliuwt folle
          wichtiger."

                  besiket en de learkrêften de wûndere wrâld fan it ynternet
          sjen lit.
          "Ik fiel my krekt in sindeling. De kompjûter wurdt op de skoallen
          noch net goed brûkt en ynternet stiet hielendal fier fan'e minsken
          ôf. Ik meitsje it fisueel. As ik se mei myn draachbare kompjûter
          sjen lit hoe't it wurket en watst der mei dwaan kinst, sizze
          se:"Oh, wurket it sa."
          Dy oanpak docht fertuten want yn Fryslân is it GCO de spin yn it
          ynternetweb fan it basisûnderwiis.


Ried fan de Fryske Beweging start kampanje foar plakplaatsje:

'FRYSK NEDERLANDS' yn winkel, bank/postkantoar en gemeentehûs

troch Reitze J. Jonkman

Elk sil wol it plakplaatsje "Praat mar Frysk" kenne. De fleurige
pompeblêdrike stikker dy't minsken op har doar plakke koenen om oan frjemd
dúdlik te meitsjen dat Frysk praten dêre teplak is. Net minder pompeblêdich
is it strypke mei it sechje "Al wa't wend is om Frysk te sprekken, hoecht
him hjir net te ferbrekken". In plakplaatsje fan resinter datum is dat fan
de Kristlike Hegeskoalle Noard-Nederlân (CHN) mei de tekst 'Frysk is
wolkom'. Allegear jouwe se in befêstigjend antwurd op de fraach "Kin ik hjir
ek Frysk prate?" Dy fraach spilet nammentlik foar in soad minsken yn Fryslân
in rol by it binnenstappen fan in foar harren ûnbekende situaasje lykas in
winkel of in gemeentehûs. Tegearre mei it Stipepunt Frysk fan de Afûk is
dêrom in neutrale piktogram makke dy't op de mooglikheid fan it Frysk prate
kinnen yn dy sitewaasjes wiist.

De Ried wol him yn it ramt fan syn 50-jierrich jubileum mei in kampanje op
in tal fan dy ûnbekende situaasjes rjochtsje: winkel, bank, postkantoar,
ensfh., sis mar yn tsjinsten freegjende situaasjes. Faak giet it der noch
net iens om oft dêre de fraach nei de romte foar it Frysk ek útsprutsen
wurdt, in Fryskpratende klant is net altiten wis oer it terjochte kinnen mei
syn taal by toanbank, loket of baly. It is even in drompel yn de
kommunikaasje tusken klant en persoaniel. It persoaniel kin de klant fansels
yn it Frysk oansprekke, mar dêrnst kin dy klant in hint jûn wurde troch in
"taalferkearsbuordsje" Frysk/Nederlands. Fia it blauwe piktogram wurdt op in
neutrale, klantfreonlike wize antwurd op de fraach jûn foardat er ek mar
steld wurdt. De drompel om Frysk te praten wurdt dêrmei ferlege, wylst de
mooglikheden foar it Nederlânsk like grut bliuwe. De kommunikaasje kin sa
fan it begjin ôf oan flot en dêrom better ferrinne.

Dit twatalich plakplaatsje is benammen ornearre foar de gruttere plakken mei
in betreklik soad Nederlânsktalige ynwenners: benammen stêden en
forinzedoarpen. De twatalige folder 'Frysk Nederlands yn winkel
bank/postkantoar en gemeentehûs' mei de achtergrûnen fan dit
"taalferkearsbuordsje" sil de ynfieringskampanje begeliede.



De Nijfryske literatuer


De Fryske literatuer yn dokumint en print


Foarskiednis

It sammelmêd fan it Frysk Letterkundich Museum en Dokumintaasjesintrum is de
Nijfryske literatuer. De taalskiednis ûnderskiedt foar 1800 noch in Aldfrysk
en in Midfrysk tiidrek. Ut de lette midsieuwen binne frijwat wetsteksten
bewarre bleaun, dêr't wol poëtyske eleminten yn te finen binne, mar dy't
dochs net as literatuer sjoen wurde. In foarbyld fan sa'n tekst is dy fan
'tha sogen keran'.

Doe't (nei 1498) it Frysk net mear de offisjele skriuwtaal wie, bleau it op
it plattelân noch moai algemien as sprektaal yn gebrûk. De Renêssânse hat
net allinne belangstelling foar de klassike skriuwers tewekker roppen, mar
ek foar de taal fan it eigen folk en dat hat der ta laat, dat minsken as
Johannes Hilarides, Jan Jsn Starter, Petrus Baerdt en Johannes fan Hichtum
it Frysk brûkten yn har skriuwerij. Hja leveren meast ienfâldich wurk lykas
lietsjes, brulloftssangen, almenakstikjes en kluchten. Yn de midfryske
lietsjes, brulloftssangen, almenakstikjes en kluchten. Yn de midfryske
        foaren kommen, dy't fier boppe syn foargongers útstekt: de
Boalserter skoalmaster Gysbert Japix (1603-1666). Mei Friesche Tjerne (it
iennige wurk dat - yn 1640 - by syn libben printe is) sleat er oan by it
brulloftswurk fan Johannes fan Hichtum, mar troch syn folle grutter
dichterlik talint (klankgefoeligens, muzikaliteit en byldzjend fermogen)
kaam er syn foarbyld foarby. Yn 1668 ferskynde postúm syn sammele wurk ûnder
de titel Friesche Rymlerye. Nei de moade fan de tiid is it (lykas bygelyks
G.A. Bredero syn Liedtboeck) yn trijen ferdield: in lyrysk, in didaktysk en
in religieus part. Gysbert Japix libbe op 'e skieding fan twa tiidrekken:
fan Renêssânse en Barok. As literêr keunstner kin er ferlike wurde mei
Nederlânske tiidgenoaten as Camphuysen en Revius, as taalpionier en
taalskepper rint syn betsjutting lykop mei dy fan in Hooft, Huygens of
Vondel. Syn grutte fertsjinste hat west, dat er fan in lytsachte taal in
literêr ynstrumint makke hat.

Oare Fryske dichters fan betsjutting hat de 17e ieu net fuortbrocht en ek yn
de 18e ieu binne der mar inkelden oan te wizen dy't de tradysje fierder
droegen hawwe: Simon en Jan Althuysen mei psalmberimings, Dirk Lenige mei
poëzy, Feike Hiddes van der Ploeg en Eelke Meinerts mei beskriuwingen fan it
deistich libben út dy dagen.

Skiednis

Nij elan, dat soarge foar ferbreding en ferdjipping yn de Nijfryske perioade
waard ûnder ynfloed fan de Romantyk oproppen troch bestudearring fan it
grutte foarbyld út de 17e ieu. Oan it begjin fan it nije tiidrek stie it
Gysbert Japixfeest, dat yn 1823 yn Boalsert hâlden is en dêr't filologen en
literatoaren har presintearre hawwe. De Frjentsjerter heechlearaar Gryksk,
Everwinus Wassenbergh, hat in tal studinten (E. Epkema, R. Koopmans) en fia
har ek wer oaren (Joast Halbertsma bygelyks) stimulearre ta de taalstúdzje.
Lykas yn de Renêssânse it gefal west hie, wiene der ek yn de Romantyk wer
lju mei niget oan de eigen taal, skiednis, folkloare en literatuer.
Yntellektuelen en oaren mei genôch tiid en jild om har oan soks te wijen
begûnen har te ferdjipjen yn de taal, sa't har 18e-ieuske foargongers
flinters, peinjes of kuriosa sammele en beskreaun hiene. Ut dy tradysje wei
is yn 1827 de oprjochting fan it Fries Genootschap voor Geschied- , Oudheid-
en Taalkunde te ferklearjen, dat yn it frijwat konservative stedsfermidden
opkaam en in hiel soad leden hie, dy't net fan hûs út wend wiene it Frysk te
brûken. It yn 1844 oprjochte Selskip foar Fryske Taal- en Skriftekennisse
dêrfoaroer hie mear oanhing ûnder de middenstânslju, de liberale boargerij
en de yntelligintsia fan doarpsdûmnys en skoalmasters.

Dat de ferbettering fan it Hollânsktalige ûnderwiis tagelyk in bedriging
foar de Fryske taal ynhold, waard ûnderkend troch mannen as de bruorren
Halbertsma, dy't as wapen yn de striid tsjin it ferhollânskjen foar lektuer
yn de eigen taal soargen. De âldste, Joast (1789-1869), menniste dûmny yn
Boalsert en Dimter wie in grut taalkundige mei kontakten yn binnen- en
bûtenlân. Hy hat de grûnlizzer west fan it Fryske wurdboek. De jongste,
Eeltsje (1797-1858), dokter yn harren berteplak Grou, skreau lyryske,
romantyske, sjongsume fersen. 'De âlde Friezen', dat sûnt 1875 as it Frysk
folksliet songen wurdt, hat er dichte op in meldij fan H.Chr. Schnoor dy't
yn it Heidelbergske studintefermidden, dêr't Eeltsje Halbertsma in heal jier
lang yn ferkearde, gauris ophelle waard. In tredde broer, Tsjalling
(1792-1852), bakker en letter keapman yn bûter en tsiis, bleau noch tichter
by de gewoane minsken mei syn nijjierswinsken, heilingen en waachbriefkes.
Meiïnoar hawwe de Halbertsma's de 19e-ieuske Friezen oan it lêzen en sjongen
yn de eigen taal krigen. It grutte folksboek fan har hân is Rimen en
Teltsjes (1871), dêr't De Lapekoer fan Gabe Skroar yn 1822 it ienfâldige
begjin fan west hie. Tiidgenoaten en foar in part ek neifolgers wiene û.o.
Rinse Posthumus, J.C.P. Salverda en Rein Windsma.

Sytstra, Tiede Dykstra en Jacobus van Loon as earsten) dy't mei har
tydskriften gâns oan 'lêsbefoardering' dien hawwe, is it tal skriuwers yn de
19e ieu útwreide. Wichtige auteurs wiene Waling Dykstra, Tsjibbe Gearts van
der Meulen, S.K. Feitsma en H.G. van der Veen. Wylst de lêstneamde yn 1856
mei De Kaartlizzer in nijsgjirrich romantsje levere, hawwe de beide
earstneamden mei har Winterjûnenocht it Fryske toaniel tige befoardere. De
gruttere populariteit fan de Fryske literatuer oan 'e ein fan de 19e ieu
docht bliken út lieteboeken, skuorkalinders, toanielwurk en in tydskrift
(famyljeblêd) as Sljucht en Rjucht. Mei syn rubryk 'Selskipsmeidielingen'
waard it blêd in binende faktor, ek foar al dy Friezen dy't troch de
ekonomyske omstannichheden it heitelân ferlitte moatten hiene. In wichtich
part fan it kritelibben yn en bûten Fryslân wie it toanielspyljen yn de
eigen taal. Wie de toan yn de 19e-ieuske literatuer soms frijwat konservatyf
en belearend, it slagge R.W. Canne en Y.C. Schuitmaker om yn it begjin fan
de 20e ieu bûtenlânske ynfloeden (Ibsen, Shaw, Hauptmann) op in persoanlike
wize te ferwurkjen yn sosjaal-realistyske toanielstikken dy't it sjenre út
it smûke en lytsboargerlike weihellen.

        Piter Jelles Troelstra (1860-1930) al west. Hy wie de earste
Fryske dichter dy't persoanlike gefoelens en oertinkings yn syn poëzy utere.
Echt brekke mei it ferline die Douwe Kalma (1896-1953) mei syn yn 1915
oprjochte Jongfryske Mienskip. Persoanlik trochlibbe ûnderfiningen fan
skientme op in persoanlike wize ûnder wurden te bringen waard it literêre
ideaal, 'Fryslân en de wrâld' it biedwurd. De Jongfriezen sochten oansluting
by ynternasjonale streamingen, skreauwen sonnetten (lykas de Hollânske
Tachtigers) en hiene omtinken foar boekfersoarging. It artistike kaam yn it
plak fan it folksaardige. Njonken Douwe Kalma wiene ek Simke Kloosterman,
R.P. Sybesma en de jongferstoarne Marten Baersma wichtige figueren út dat
fermidden. De essayist E.B. Folkertsma sleat him earst wol oan by de
Jongfriezen, mar fielde him op 'en doer dochs better thús by it yn 1908 fan
de predikanten S. Huismans en G.A. Wumkes oprjochte Kristlik Frysk Selskip,
dêr't er om 1925 hinne de liedende figuer fan waard. Mei dr. Wumkes hat
Folkertsma der foar soarge, dat it Frysk ek as religieuze taal brûkt waard.
Yn 1943 kaam de Bibeloersetting ree.

min ofte mear bûten de Beweging. Postma hat in grut en ryk poëtysk
oeuvre neilitten. Hy utere yn bliid-realistyske fersen oer it Fryske lân en
libben syn fielen fan ferbûnens mei al wat libbe. Rixt hat mar ien bondel
lyryske fersen publisearre, mar wurdt krekt fanwege it persoanlike,
yndividualistyske yn har wurk dochs as in belangrike figuer yn de
literatuerskiednis beskôge.

Sa njonkelytsen bloeide ek de romankultuer op. Waling Dykstra syn De
sulveren rinkelbel (1856) kin noch as in útwurke folksferhaal sjoen wurde,
De Kaartlizzer fan H.G. van der Veen as in lokkich útfallen ynsidint, mar
mei De Hoara's fan Hastings levere Simke Kloosterman yn 1921 de earste
folweardige Fryske roman. Oare wichtige proazaïsten út it ynterbellum wiene
Reinder Brolsma, Nyckle Haisma en Ulbe van Houten. Yn har wurk bloeide it
sjenre fan de Fryske boereroman. Brolsma joech de tiden fan it jier bylâns
geande in brede skildering fan it boerebestean, fan bloei en ferfal, fan
freugde en fertriet, fan opkommende en ek wer yn it ûnleech bedarjende
famyljes. Dêrby hie er - benammen yn syn ferhalen - ek omtinken foar de
lytse man, foar de swalkers en omstippers. Yn de iennige roman fan Ulbe van
Houten, De sûnde fan Haitze Holwerda (1938), giet it net allinne om sosjale
tsjinstellingen tusken de boer en de arbeiders, mar ek om in konflikt dat
him yn it inerlik fan de grutske boer ôfspilet tusken syn godstsjinstige
leare en syn dwaan yn it deistich libben. De neoromantikus Haisma skoep yn
Peke Donia it type fan de man dy't hinne en wer slingere wurdt tusken
'Fernweh' en 'Heimweh'. Yn syn ûnrêst waard 'de koloniaal' in romanfiguer
mei wa't de moderne minske him idintifisearje kin.

Fryske literatuerskiednis in sesuer. Inkelde fan de foar de
besettingsjierren foaroansteande figueren (lykas Douwe Kalma, R.P. Sybesma
en D.H. Kiestra) ferlearen har oansjen troch de Dútske kant te kiezen en in
nije generaasje - de debutanten fan de tritiger jierren - wie ûnderwilens
folwoeksen wurden. De skriuwerij ûntjoech him sûnt 1945 folle losser fan de
Fryske Beweging. It tydskrift De Tsjerne (1946-1968) mei yn de redaksje
wichtige dichters as Douwe Tamminga en Fedde Schurer en in belangryk
proazaskriuwer, kritikus en essayist as Anne Wadman, joech lange jierren de
toan oan. It blêd stribbe nei ferbreding fan de belangstelling en hie ek
omtinken foar oare keunstdissiplines en oare kultueren.

        sechstiger jierren troch Fryske skriuwers eksperimintearre nei foarm
en ynhâld, yn proaza en poëzy. De dichters kamen mei de fuotten op 'e grûn
en brûkten tenei de deistige omgongstaal yn har fersen. De nije poëzy waard
publisearre yn quatrebras (1954-1968), in troch Amsterdamske studinten opset
blêd, dat benammen foarmfernijing foarstie. Ien fan de lêste taboes dy't
trochbrutsen wurde moasten wie it seksuële. Anne Wadman en Trinus Riemersma
brochten mei har psychologyske romans it proaza by de tiid. Har wurk
betsjutte de ein fan de tradisjonele Fryske roman, dy't him op it plattelân
ôfspile.

Stân fan saken

oarloch, neffens Anne Wadman. Hy woe dêrmei sizze, dat de moderne
Fryske auteurs har allinne noch yn har taal ûnderskiede fan oare. Wat
tematyk, lokaasje, struktuer en moraal oangiet, binne hja like frij.
It grutte lêzerspublyk hat syn foarkar hâlden foar de boeken fan ferheljende
skriuwers lykas Rink van der Velde. Ferdivedearjende sjenres as detektives
en reisferhalen wurde hyltyd faker yn de eigen taal beoefene.

Troch ferbettering fan de posysje fan it Frysk yn it ûnderwiis wûn de
belangstelling foar berneboeken yn de tachtiger jierren tige oan. Njonken
oersettingen komme der hyltyd mear moai útfierde, kwalitatyf goede
oarspronklike Fryske berneboeken op 'e merk. Wichtige auteurs binne: Berber
van der Geest, Mindert Wynstra, Diet Huber, Eppie Dam, Akky van der Veer en
Baukje Wytsma.
Nei in tiid, dêr't eksperimintele dichters fan frije fersen (Sjoerd
Spanninga, Tiny Mulder, Hessel Miedema, Steven de Jong, Tjitte Piebenga) it
foar it sizzen yn hiene, is der de lêste jierren in werom te merkbiten nei
tradisjonelere foarmen en begrypliker bylden by dichters as Piter Boersma,
Sybe Krol, Baukje Wytsma, Tsjêbbe Hettinga en Harmen Wind.
Der binne hjoeddedei yn Fryslân twa literêre tydskriften, Trotwaer en Hjir
dy't beide sawol blomlêzend as kritysk de ûntjouwingen folgje en beide in
kweekfiverfunksje hawwe.

De Fryske literatuerskiednis lit tiden fan bloei en fan ferfal sjen, mar de
stream dy't yn de Romantyk op gong kommen is, is sûnt likernôch 1820 nea wer
opdroege. Troch inoar binne der de lêste tiid alle jierren wol in sechstich
Fryske boeken útkommen. Yn ús tiid is der romte foar in folksaardige
rjochting njonken in mear artistike. Berneliteratuer en lyryk bloeie, it
sjenre fan de essayistyk wurdt dêrfoaroer net drok beoefene en ek it
oarspronklik Frysk toaniel hat bettere tiden hân. Om oan it ferlet fan de
lêzers te foldwaan is it needsaaklik, dat der mear Fryske romans skreaun
wurde. It wachtsjen is op jong talint!

De wichtichste literêre priis is de provinsjale Gysbert Japicx-priis dy't om
de trije jier útrikt wurdt. Foar debutanten en oersetters hat de provinsjale
oerheid respektivelik de Fedde Schurer- en de Obe Postma-priis ynsteld,
wylst it Simke Kloosterman-lien eltse trije jier in priis takent oan in
skriuwer fan berne- of jongereinliteratuer. De alle jierren útskreaune Rely
Jorritsma-priisfragen blike stimulearjend te wurkjen op auteurs dy't har
ferhalen en fersen graach ris hifkje litte wolle. De út in erfskip
beskikbere jildprizen kinne foar begjinnende skriuwers in moai ferfaltsje
betsjutte, wylst it winnen fan in priis har reputaasje fersterket.
                            © FLMD, 7 april 1997
                                      

        berne 1 febrewaris 1966 te Snits
is nei de stúdzjes klassike talen en téology foarsitter wurden fan de Ried
fan de Fryske Beweging (1993)

Wat my sa foldocht by de Ried fan de Fryske Beweging is it ôfwikseljende fan
it wurk. Dingen regelje, teksten skriuwe, mei minsken omgean, plannen
útfiere en op 'e aktualiteit ynspylje: gjin dei is itselde. Op dit stuit hat
ien ding benammen myn omtinken: konkrete nije aksjes dy't basearre binne op
fertroude stânpunten. In foarbyld. Wy witte al jierren dat it Frysk folle
faker brûkt wurde kin yn winkels en yn it sakelibben. Mar sa'n stânpunt
allinnich hat net folle effekt. Dêrom bin ik sa bliid mei ús stikker
'Frysk-Nederlands'. Dy hinget no al yn mear as de helt fan 'e winkels yn
Ljouwert, Drachten, It Feen en Snits. En dat wurket!

Fierders binne wy no drok dwaande mei it 'ferkeapjen' fan de Ried en dus fan
it Frysk. Dat sprekt my ek o sa oan. Der binne mear as 30.000 Frysksinnige
minsken yn Fryslân, en nei alle gedachten noch mear derbûten. It is de
útdaging om jins organisaasje by dy minsken bekend te krijen, of noch
moaier: om har stiper te meitsjen. It giet fansels altyd te stadich, mar
dochs is it aardich om sizze te kinnen dat ús stiperoantal de ôfrûne trije
jier hast ferdûbele is ...

Skiednis

De fakgroep Skiednis fan de Fryske Akademy stelt him ta doel literatuer,
skiednis en plak- en persoansnammen yn Fryslân te bestudearjen. It ûndersyk
is ferdield oer letterkunde, Midsieuske skiednis, Nije skiednis en Nijste
skiednis. De fakgroep stiet ûnder lieding fan dr. J.A. Mol. De meast resinte
ûndersyksresultaten binne opnommen yn de publikaasjelist Skiednis.

Letterkunde Rinnende projekten:

   * byldfoarming Fryslân - Hollân
   * boekebesit yn Fryslân en Grins foar 1601
   * literatuer yn histoarysk ramt
   * skiednis fan it tinken oer literatuer
   * Fryske romans yn 'e jierren '60

Mear ynformaasje is te krijen

* by de meiwurkers fia de Fryske Akademy, Postbus 54, 8900 AB Ljouwert tel.


Mear oer it FLMD

foar alle oare minsken mei niget oan de Fryske letterkunde.
Eltsenien kin by it FLMD terjochte mei fragen oangeande skriuwers en boeken,
fersen en foardrachten, toaniel en Fryske Beweging. Knipselsamlingen en bio-
en bibliografyske bestannen binne frij te rieplachtsjen. Yn it argyf fan it
FLMD wurde hânskrifte- en brievekolleksjes bewarre, dy't nei oerlis mei de
konservator yn de measte gefallen ek ynsjoen wurde meie. Permaninte en
wikseljende útstallingen jouwe in byld fan ûnderskate aspekten fan de
literatuer. It Letterkundich Museum is húsfeste yn in let-midsieuske stins
op ien fan de terpen fan Ljouwert.

It gebou en syn bewenners

Op it plak fan it FLMD moat al yn de trettjinde ieu in stiennen hûs stien
hawwe. It hjoeddeiske gebou datearret fan likernôch 1545. It waard set foar
prokureur-generaal mr. Julius van Gheel. De oarspronklike L-foarm fan de
âlde stins mei de treptoer yn de hoeke is der - nettsjinsteande alle lettere
ferbouwingen - noch goed yn werom te finen.
Yn de rin fan de ieuwen hat it hûs hiel wat bewenners hân. Gauris
magistraten of minsken mei oare hege funksjes yn de stêd. Ien fan har wie de
prokureur C.P.E. Robidé van der Aa, in net ûnferneamd dichter, dy't yn 1837
mei E.J. Potgieter De Gids oprjochte. Hy wie troud mei de Lemster
dichteresse Eelkje Poppes. Folle ferneamder lykwols soe Margaretha
Geertruida Zelle wurde, dy't - mei har âlden - fan 1883 oant 1890 yn de
stins wenne hat. As 'Mata Hari' hat hja har ûntjûn ta in wrâldferneamde
dûnseresse. Yn 1917 kaam der foar in fjoerpeleton yn Vincennes in tryst ein
oan har karriêre, neidat hja troch in Frânske rjochtbank fanwege spionaazje
ta de dea feroardiele wie. Yn de hal fan it FLMD wurdt op beskieden wize
omtinken jûn oan dat, troch films en romans hast ta in myte wurden,
Ljouwerter famke.

Jelle Brouwer-keamer

Rjochts fan de hal is de Jelle Brouwer-keamer, dy't brûkt wurdt foar
wikseljende eksposysjes. Sa'n fjouwer kear jiers wurdt dêr in útstalling
ynrjochte oer hyltyd wer in oar tema út de Fryske literatuer. De keamer is
neamd nei prof. dr. Jelle Hindriks Brouwer (1900-1981), de man dy't yn 1956
it inisjatyf naam om ta de oprjochting fan in Frysk Letterkundich Museum te
kommen. Mei troch syn krewearjen koe it FLMD yn 1959 mei it wurk út ein
sette. Yn de gong nei it kantoar hingje twa fan Johannes Mulders tekene
portretten fan Jelle H. Brouwer mei syn fers 'Kastanjes' yn byld brocht fan
Reinder Homan.

Troelstra-Samling

Oan de oare kant fan de hal is de trochgong nei it gebou Grutte
Tsjerkestrjitte 214, dêr't de Troelstra-Samling yn ûnderbrocht is. Dy
permaninte tentoanstelling oer de Ljouwerter famylje Troelstra omfettet
portretten, hânskriften, brieven, boeken, foto's, dokuminten en
kuriositeiten fan en oer de dichter-steatsman Piter Jelles Troelstra, de
berneboekeskriuwster 'Nynke fan Hichtum' (syn earste frou) en oare
famyljeleden.

Fryske literatuer yn dokumint en print

De boppeferdjipping fan it museum is te berikken fia de trep of mei de lift.
Dêr is in permaninte útstalling te besjen, dy't in oersjoch jout fan de
Fryske literatuerskiednis fan de midsieuwen ôf oant ús tiid ta.

Skriuwershûs

It Skriuwershûs fan it FLMD tsjinnet yn 'e wike oerdeis as stúdzjeseal foar
minsken dy't materiaal út de samlingen fan it FLMD rieplachtsje wolle. Sa
kin ien dy't foar syn literatuerlist kritiken lêze wol de resinsjes op in
bepaald boek dêr byinoar fine en ien dy't hânskriften of brieven ynsjen wol,
kin dêr rêstich besjen, oft it museum oer materiaal beskikt, dat
nijsgjirrich is yn it ramt fan syn stúdzje. It FLMD lient gjin boeken út,
mar de hânbibleteek kinne ek besikers gebrûk fan meitsje. Itselde jildt foar
de grutte kolleksje resinte en âlde tydskriften.
Bûten de iepeningstiden fan it museum kin de seal brûkt wurde foar
gearkomsten, lêzingen, kursussen ensfh. De koördinator
literatuerbefoardering organisearret in kearmannich jiers kursussen op it
mêd fan proaza- en poëzyskriuwen. De kursussen wurde jûn troch skriuwers en
dichters dy't al langer 'yn it fak sitte'.
Wa't op 'e hichte bliuwe wol fan dy aktiviteiten kin syn adres trochjaan oan
it FLMD.
Dizze Ynternet-publikaasje waard fersoarge troch Goaitsen van der Vliet fan
Bits & Books.

bits&books@a1.nl


De Fryske beweging en de wetlike erkenning fan it Frysk

troch Folkert de Jong en Alex Riemersma

"It Frysk is in echte taal. It is al jierren by wet erkend as offisjele taal
yn Nederlân." Der binne in protte Friezen dy't soks sizze as se yn in
diskusje oer it Frysk behelle wurde. Dat argumint wurdt mei sa'n soad
oertsjûging brocht dat selden ien de moed hat om te freegjen wannear't it
Frysk dan by wet erkend is en yn hokker wet dat dan wol net stiet.
Foar in soad minsken is in wetlike erkenning fan belang en eins is dat ek
wol begryplik. As men jin der fan bewust is dat jins taal mear is as in
dialekt, dan wol men dat graach formeel fêstlein ha. Dy erkenning foar it
Frysk is der dan ek wol. Yn lanlike wetten wurdt it Frysk neamd en dêrmei is
it Frysk ymplisyt erkend as taal. In dúdlike taalwet foar it Frysk is der
noch net, mar der sit wol wat oan te kommen. It bestribjen fan in plakje
foar it Frysk yn de wet hat al in lange skiednis, langer as de skiednis fan
de Ried sa't wy dy no kenne.

De earste erkenning fan it Frysk as echte taal wie yn 1907. Yn dat jier
besleaten Provinsjale Steaten fan Fryslân tenei alle jierren fiifhûndert
gûne foar it Frysk yn it ûnderwiis beskikber te stellen. Dat beslút wie net
allinnich in earste erkenning fan it Frysk, it wie ek it begjin fan de
ferantwurdlikheid dy't de provinsje foar it Frysk yn it ûnderwiis op him
naam.
It beslút om in bedrach beskikber te stellen foar Frysk yn it leger
ûnderwiis, kaam op in fersyk fan it Selskip foar Fryske Tael- en
Skriftekennisse, ek wol Ald Selskip neamd. It Selskip yn dy tiid kin men
beskgje as de Ried fan de Fryske Beweging fan foar de oarloch. It Selskip
wie de breedste fertsjinwurdiging fan Frysksinnige minsken út de befolking.
Oare bewegingsorganen, lykas it Kristlik Frysk Selskip en it Roomsk Frysk
Boun, moasten noch oprjochte wurde.

Drankbestriding

Mei it beskikber stellen fan in subsydzje wie it ynearsten dien mei de
erkenning fan it Frysk troch de provinsjale oerheid. In yllustraasje dêrfan
is it konflikt tusken Sjouke de Zee en Kommissaris Van Harinxma yn 1916.
Sjouke de Zee woe yn it Frysk it wurd fiere oer drankbestriding, de
kommissaris hammere him ôf en gjinien fan de oare steateleden doarst it
foar De Zee op te nimmen.
Achterôf kin men sizze dat it begrutlik is dat de beide dielnimmers oan dy
diskusje net mear histoaryske kennis hienen. De heit fan dizze kommissaris
hie it yn 1907 wol goed fûn dat steatelid Sjirk Linses van der Burg it Frysk
brûkte. Dat wie by de behanneling fan it al earder neamde útstel ta
subsidiearring fan Frysk yn it ûnderwiis. It wie sels sa dat Van der Burg yn
it Frysk notulearre waard. Yn de ferslaggen kin men sjen dat it sûnder
flaters skreaun is yn de Selskipsstavering. Dat is dus 48 jier foardat
Provinsjale Steaten offisjeel beslute tenei yn it Frysk te notulearjen wat
yn it Frysk sein is.

Soan Van Harinxma wie noch altyd kommissars doe't it kolleezje fan
Deputearre Steaten yn 1928 mei it foarstel kaam om de Provinsjale
Underwiisried op te rjochtsjen. Dy ûnderwiisried hat in wichtige rol spile
by it ta stân bringen fan de wet fan 1937: Frysk as fakultatyf fak ûnder
lêzen en Nederlânske taal. It wienen fierdere stappen op in wei dy't de
provinsje yn 1907 foarsichtich ynslein wie. It oprjochtsjen fan in
prestizjeus ynstitút foar it Frysk as de Fryske Akademy yn 1938 kin men ek
sjen as it bewustwurden fan in tanimmende ferantwurdlikheid fan de oerheid
foar it Frysk. De oprjochtingsgearkomste fan de Fryske Akademy wie yn de
Steateseal.

Notulen

In oare wichtige stap yn it berikken fan de status fan offisjele taal wie it
opnimmen fan Frysk yn de notulen. Nei de twadde wrâldoarloch wie it mûnling
brûken fan it Frysk yn Provinsjale Steaten hieltyd mear tanommen. Jan
Piebenga wie dêr yn 1945 as earste mei begûn en stadichoan hienen mear
steateleden syn foarbyld folge. Dy diskusje oer notulearjen yn it Frysk
krige yn 1955 syn beslach. Hoewol't in protte leden fan de Ried fan de
Fryske Beweging doe yn de steaten sieten, waard dit ûnderwerp foar it
meastepart yn it Nederlânsk behannele. Wurdfierders A. Tjoelker (ARP) en de
Ljouwerter boargemaster Van der Meulen (PvdA) pleiten foar it notulearjen yn
it Frysk fan wat tenei yn it Frysk sein wurdt. Van der Meulen koe dêrby wize
op de praktyk yn syn eigen gemeenteried. It aktyf brûken fan it Frysk troch
Deputearre Steaten sette útein yn 1968. Doe stelden Deputearre Steaten foar
it earst in útstel yn it Frysk op dat sy oan de steaten foarleinen: it jaan
fan subsydzje foar in ûnderwiiskongres yn 1968. Yn 1970 wurdt foar it earst
de steategearkomste yn it Frysk foarsitten. Deputearre H.M. Gerbrandy hie dy
kears de hammer yn hannen.

Brosjueres

De ryksoerheid krige nei de Twadde Wrâldoarloch stadichoan ek mear each foar
it Frysk. It Frysk wurdt as taal eksplisyt yn wetjouwing neamd: ûnderwiis,
bestjoerlik ferkear en rjochtsferkear. Sadwaande is it Frysk offisjeel as
aparte en selsstannige taal by wet erkend troch dy ryksoerheid. De Ried fan
de Fryske Beweging hat de stjit jûn ta oprjochting fan de 'Commissie
Friese-Taalpolitiek', ek wol bekend ûnder de namme fan syn foarsitter Van
Ommen. De kommisje is troch de ministerried ynsteld om it regear advys te
jaan oer it te fieren belied oangeande it Frysk. De Ried publisearre yn 1969
in brosjuere mei 'Desiderata' foar de kommisje-Van Ommen en yn 1970 in
'Kommintaar' op it rapport fan dy kommisje, dat spesjaal opsteld wie foar de
harksitting fan de Twadde Keamer oer dat rapport-Van Ommen. Sûnt it
útbringen fan it rapport fan de kommisje-Van Ommen yn 1970 wurdt praat oer
it Frysk as twadde rykstaal. De Ried die yn dy brosjueres útstellen op it
mêd fan ûnderwiis en wittenskippen, de media, kulturele foarsjennings,
binnenlânske saken en justysje. De Ried formulearre sels in
konsept-wetsútstel foar it Frysk yn it rjochtsferkear. De oardering en de
ynhâld fan konkrete maatregels komt aardich oerien mei de Bestuursafspraak
Friese Taal en Cultuur dy't yn 1989 tusken ryksoerheid en provinsje sluten
is. It yndirekte resultaat fan de kommisje-Van Ommen hat west, dat mei
yngong fan 1980 alle learlingen op de basisskoallen yn Fryslân Frysk krije.
De kommisje woe dêr sels net oan, mar de Twadde Keamer hat by de behanneling
fan it rapport yn 1972 it regear frege om de wet op it leger ûnderwiis sa te
wizigjen dat it Frysk in fak wurde soe foar alle learlingen yn Fryslân.

Lykweardigens

De provinsje gong yn 1985 noch wer in stap fierder mei de erkenning fan it
Frysk as taal fan de provinsjale oerheid. Op fersyk fan de steaten waard it
rapport 'Fan Geunst nei Rjocht' skreaun. It waard troch Provinsjale Steaten
oannommen as in wichtige formulearring fan it taalbelied. It gong yn dat
rapport benammen om it brûken fan it Frysk troch de provinsje sels en de
gemeenten yn Fryslân. De biedwurden yn 'Fan Geunst nei Rjocht' wienen
'lykweardigens' en 'lykberjochtiging'. Tagelyk mei it oannimmen fan it
rapport, hawwe de steaten besletten de nammen fan de provinsje te feroarjen
yn 'Fryslân' sadree't de provinsjewet dat mooglik meitsje soe.
In wichtige stap op it mêd fan ûnderwiis is set yn 1993. Yn dat jier waard
de basisfoarming ynfierd. It fuortset ûnderwiis hat sûnt dy tiid de
ferplichting it Frysk as fak oan te bieden en hat de gelegenheid it Frysk as
fiertaal te brûken.

Taalwet

De eksplisite wetlike erkenning fan it Frysk as taal troch de ryksoerheid
lit nei alle gedachten net lang mear op him wachtsje. By it skriuwen fan dit
stik praat it Nederlânske parlemint oer de ratifikaasje fan it Hânfest foar
Regionale of Minderheidstalen. Dat Hânfest is in inisjatyf fan de Ried fan
Europa. Elke lidsteat mei sels bepale foar hokker regionale of
minderheidstalen it Hânfest jilde sil; yn Nederlân sil dat it Frysk wurde.
Mei de ratifikaasje fan dat Hânfest, ferbynt de regearing him yn in
ynternasjonaal ferdrach taalbefoarderjende maatregels te nimmen op it mêd
fan ûnderwiis, justysje, binnenlânske saken, media, kulturele foarsjennings
en it sosjale en ekonomyske libben.
We meie ferwachtsje dat fan dat Hânfest in stimulearjende wurking útgean
sil. Faaks sille we yn de takomst fêststelle meie dat de ratifikaasje fan it
Hânfest it paad sljochte hat foar it opstellen fan in echte taalwet foar it
Frysk. Yn dy taalwet sil de definitive lykberjochtiging fan it Frysk oan it
Nederlânsk dan ek syn beslach krije moatte.

Katalysator

Der is yn de tweintichste ieu fansels al hiel wat berikt foar it Frysk op
ferskillende plakken. Der is wetjouwing ta stân kommen op it mêd fan it
ûnderwiis, it offisjele ferkear en it rjochtsferkear. De 'Bestuursafspraak
Friese Taal en Cultuur' (1989 en 1993) hat wurke as katalysator fan de
taalbepalingen yn de Algemene Wet Bestuursrecht (1995) en hat ek de funksje
fan foarrinder fan de konkrete útwurking fan it Europeeske Hânfest foar it
Frysk yn Nederlân.
De Ried fan de Fryske Beweging hat yn de tarieding fan al dy stappen in rol
spile. Faak naam de Ried de foarstap yn de foarm fan it skriuwen fan
notysjes, geregeld waarden wichtige minsken yn in persoanlik petear op 'e
hichte brocht fan de gedachtegong fan de Ried. De brieven dy't de Ried
skreaun hat binne hast net te tellen. De ynstelling fan de kommisje-Van
Ommen is ien fan dúdlikste foarbylden dy't it belang fan de Ried sjen lit.
De wichtichste resultaten fan de kommisje-Van Ommen binne it Frysk as fak en
as fiertaal yn it basisûnderwiis en de jierlikse ryksbydrage foar it
befoarderjen fan de Fryske taal en kultuer. Dy bydrage wurdt oanmurken as
'groeipost' en bedraacht hjoeddedei fl. 860.000,- yn 't jier. Dêrneist
besteget de Provinsje Fryslân sels nochris fl. 2.868.000,- jiers oan 'taal
en letteren'. Dêr sitte dan ek de bydragen by foar de Fryske Akademy, de
Afûk en it FLMD. Dat, men kin yn sekere sin tefreden fêststelle dat yn de
tweintichste ieu dy fl. 500,- útgroeid is ta in fraai budzjet foar it Frysk.
Sa is de tanimmende wetlike status fan it Frysk ek ôf te lêzen oan de
sifers op de begruttings fan provinsje en ryk.

Universiteit (boppebou-oplieding foltiids)                         Fryske
     van                                                           Akademy

             EFTERGRÛNEN

             Njonken in lyts tal haadfakkers, binne der folle
             faker studinten, dy't ien of mear modules fan de
             oplieding Frysk folgje as karfak, bygelyks yn har
             stúdzje Nederlânsk, Europeeske stúdzjes, skiednis
             of politikology. Alle modules út it program kinne
             op dy wize folge wurde troch studinten dy't in oare
             oplieding as haadfak ha. Yn it ramt fan de 'Open
             UvA-colleges' kinne ek net-studinten mei niget oan
             Frysk dielnimme oan guon modules fan de oplieding.
             It Frysk is yn Nederlân erkend as twadde rykstaal.

             As in Germaanske taal dy't in soad op it Nederlânsk
             liket is learen om te ferstean en te lêzen aardich
             maklik foar net-Frysktaligen, praten en skriuwen
             faak dreger. Underskate ûnderwerpen út de Fryske
             taal- en letterkundige skiednis, mar ek oer boeken
             en skriuwers en oer de twataligens yn Fryslân komme
             oan de oarder yn de kolleezjes. De groepen binne
             meastentiids lyts, en der is dus in soad
             yndividuele oandacht en de mooglikheden om yn te
             spyljen op de winsken fan studinten binne frij
             grut.

             Oer it takomstperspektyf fan de studinten falt noch
             net safolle te sizzen, omdat de oplieding krekt
             begjint, mar der falt te tinken oan: ûndersiker,
             learaar fuortset ûnderwiis of HBU, mar ek
             beliedsmeiwurker fan de provinsje of in gemeente,
             sjoernalist, meiwurker radio/TV of yn'e
             ûnderwiisbegelieding. Ofstudearre frisisten (fan
             earder oan de Vrije Universiteit en fan Grins) fine
             eins allegearre wurk. No't it Frysk sûnt 1993 in
             ferplichte fak is yn de basisfoarming komme der ek
             wat mear mooglikheden yn it fuortset ûnderwiis.

             De twa spearpunten fan de oplieding binne
             sosjolingwistyk en histoaryske letterkunde. Dêrmei
             wurdt oanjûn dat der in soad omtinken is foar de
             aktualiteit en foar histoaryske ferdjipping.
             Sintraal dêrby steane yn it ûndersyk oan de iene
             kant problemen fan Frysk-Nederlânske koadewiksel en
             ferliking mei Europeeske autochtoane
             minderheidstalen en oan de oare kant it tinken oer
             literatuer en boek- en lêzersskiednis.

             STÚDZJEPROGRAM

             Haadfakstudinten folgje earst it basispakket en
             dêrnei de spesjalisaasje-faze. Oare studinten en
             net-studinten kinne út alle modules in kar dwaan.
             Fan it oanbod folget hjir in oersjoch.

             Modules yn it basispakket:

                * Taalfeardigens I (foar net-Frysktaligen)
                * Taalfeardigens II (skriftlik, elemintêr)
                * Taalfeardigens III (oersetting, essay)
                * Taalfeardigens IV (argumintearjend skriuwen)
                * Eftergrûnen en skiednis fan de Fryske taal en
                  maatskippij
                * Ynlieding ta de Fryske kultuerskiednis
                * Fryske letterkunde
                * Oersjoch Fryske literatuerwittenskip
                * Fryske taalkunde I
                * Dialektology (benammen Westerlauwersk en
                  Noardfrysk)
                * Midfrysk
                * Aldfrysk

             3de en 4de jier:

             Yn de spesjalisaasje kiest de studint foar it
             spesjalisme sosjolingwistyk of histoaryske
             letterkunde. Foarbylden binne:

             sosjolingwistyk

                * taligens en ûnderwiis
                * ferhâldings en taalkontakt yn Fryslân
                * Frysk yn ferliking mei autochtoane
                  minderheidstalen yn Europa

             histoaryske letterkunde

                * Fryslân en de Republyk kultuerhistoarysk
                * It Fryske literêre produkt yn syn kulturiele
                  en sosjale kontekst 1650-1914
                * Fryske literatuer yn it ramt fan de algemiene
                  ideeë-skiednis

             De spesjalisaasje bestiet út 49 (of 56)
             stúdzjepunten (ynklusyf skripsje 14 of 21 stp) en
             der is romte foar 35 (of 28) punten karûnderdielen.
             Fan de spesjalisaasje wurde in tal ûnderdielen
             (ferplichte) by oare opliedingen folge. Der is in
             algemiene, ûndersyks- en leararefariant.

             Studinten fan oare opliedingen kinne ien of mear
             modules folgje as karfak.

             Foar mear ynformaasje:

             of by ien fan de beide heechlearaars:


Reaksjes fan lêzers

Wy hawwe al ferskillende reaksjes hân op de de siden fan de Fryske Beweging.
Tige tank! In soad lêzers fregen harren ôf oft der ek in spesjale side komme
koe mei in gearfetting fan it lokale en provinsjale nijs. Wy binne der op
dit stuit mei dwaande en de risseltaten sille yn koarten te sjen wêze op de
KIOSK siden fan de DRF. Reaksjes op de ynhâld fan ús siden of op de Ried fan
de Fryske Beweging sels of samar binne wolkom op: Alle reaksjes op de Ried
fan de Fryske Beweging binne wolkom op it folgjende adres:



De Ried ... hoe wurket dat?


As wy it hawwe oer hoe't de Ried fan de Fryske Beweging wurket, moatte wy
twa dingenútinoar hlde. Oan 'e iene kant (ôfb. 1) wurde der yn de Ried
besluten en stânpunten (yn)nommen. Dat bart troch de 39 Riedsleden, dy't
oanwiisd binne troch de 8 oansletten selskippen of keazenút 'e 550 stipers.
De Ried hat ek wer it rjocht om leden te beneamen yn oare organisaasjes
lykas Omrop Fryslân en de AFUK.
Oan 'e oare (ôfb. 2) kant moatte de besluten ekútfierd wurde. Dat moatte de
Riedsleden sels dwaan. Om it wurk te ferpartsjen binne der likernôch 12
kommisjes. Bûten de Riedsleden binne der ek in protte frijwilligers dy't yn
'e kommisjes meidraaie. It bestjoer (7 minsken) soarget dat alle wurk moai
lykoprint, en it buro (2 frij-willige meiwurkers) docht parseberjochten,
faksen, postferstjoeren, kopiearjen en administraasje.


Sûnt in jier hat de Ried wer in eigen kantoar. Nei't yn 't ferline al in
foarset jûn wie mei in keammerke op 'e Oksekop en letter romte boppe de Afûk
oan de Emmakaai, is der dan no wer in eigen ûnderkommen oan de Ipe
Brouwerssteech yn it sintrum fan Ljouwert, rjocht foar de Harmonie oer. De
Ried stiet jo graach te wurd oer it funksjonearjen en de mooglikheden fan it
Frysk.
Foar administratrise Baukje Westra en PR-funksjonaris Yde Dykstra foarmet it
riedskantoar in noflik wurkplak dêr't alles foar hannen is. It riedskantoar
is ien dei yn 'e wike beminske en wol op moandei tusken 10.00 en 17.00 oere,
at Baukje de rinnende saken bywurket. Fierders is de Ried fansels altyd
tillefoanysk te berikken en tsjinwurdich ek per faks. Gewoan itselde nûmer
as fan de tillefoan draaie en it wiist him fansels wol.
Wa't net 'live' immen fan de Ried foar de tillefoan krijt, kin ek in
boadskip op it antwurdapparaat ynsprekke. It apparaat wurdt alle jûnen
ôfharke!
It riedskantoar bestietút twa romten en ien dêrfan kin ek as
gearkomstesealtsje hierd wurde (maks. 12 pers.). Dêr wurdt al in soad gebrûk
fan makke, mar it kin fansels altyd noch mear. Skilje der efkes oer mei
Baukje. Om de hier hoege jo it net te litten, f 25,00 it deidiel.

                      De sjongrûnte fan F.F.J. Bernlef

oanlieding wie dat der by Bernlef te min songen waard en dit kaam
pas goed nei boppen doe't der by de sinterklaas fiering in Nederlânstalige
bagger ks draait waard. Wy hawwe doe de sjongrûnte yn it libben roppen om
dizze kulturele delgong in halt ta te roppen. In oantal minsken kin net iens
it Frysk folksliet mei sjonge. Dat kin dochs net wol? Om it doel te berikken
hawwe wy mei in groep minsken in oantal ferskes ynstudeart. Dizze ferskes
hawwe wy tidens ferskate optredens yn de soasjeteit ek al hearre litten. It
resultaat wie faak sear aardich dat wy sille sjen dat wy ek dit jier wer wat
ferskes út de kielen fan de bernleffers komme litte kinne! Om ek net
bernleffers it Fryske liet net te ûnthâlden is der op dizze side in ferskaat
oan ferwisings kaam nei Fryske ferske teksten. Net allinnich fan de âlde
stikjes mar ek fan moderne bands sa as jitiizer, reboelje, strawelte en
swiet & bjuster. Op it plaatsje sjogge jim ús tidens ús moaiste optreden.
Dat wie op de dies natalis fan bernlef yn 1996. It tema wie doe Piraat
Paraat dat wy wiene allegear ferklaait as piraat. Omdat in oantal minsken
net op it ynternet woe mei de holle binne dizze minsken in bytsje opferve.
At jim se herkenne dan moatte jim har der mar ris op wize dat it belaggelik
liket. Yn alle gefallen hoopje wy dat der mear songen wurdt en mei dizze
side besykje wy dêr wat oan te dwaan!
                             Nei de oare rûnten

Stifting ta Stipe fan it FLMD

It FLMD is finansjeel folslein ôfhinklik fan oerheidssubsydzjes. Dat betsjut
dat foar bysûndere útjeften en oankeapen mar in beheind budzjet beskikber
is. Mei it doel it Letterkundich Museum wat de sinteraasje oangiet te helpen
is yn 1988 troch in tal freonen fan it FLMD de Stifting ta Stipe fan it FLMD
oprjochte. Mei bydragen fan dy stifting koene bygelyks nei de ferbouwing yn
1990 in part fan de kosten foar it op 'e nij oanlizzen fan de museumtún
betelle wurde en de ynrjochting fan de permaninte eksposysje 'De Fryske
literatuer yn dokumint en print'.

Donateurs betelje 25,- yn it jier. It is ek mooglik om foar 300,- 'stiper
foar it libben' te wurden. Betelje kin op postrekken 4808646 of op
Friesland-Bankrekken 29.80.82.128 , beide op namme fan de Stifting ta Stipe
fan it FLMD.

It meidielingeblêd Op 'e hichte is in útjefte fan de Stifting ta Stipe fan
it FLMD. It sil op syn minst trije kear yn it jier ferskine en fergees
tastjoerd wurde oan stipers fan de Stifting ta Stipe en oare relaasjes fan
it FLMD. De redaksje wurdt foarme troch de meiwurkers fan it FLMD.

It bestjoer fan de Stifting ta Stipe fan it FLMD bestiet út: H. van der Meer
(foarsitter), L. de Boer-Steenstra (skriuwster, Sweelinckstrjitte 13, 8916
GN Ljouwert), J. Kersbergen (skathâlder), K.C. Scholten, A. Stienstra, en J.
Visser-Popma.
Dizze Ynternet-publikaasje waard fersoarge troch Goaitsen van der Vliet fan
Bits & Books.

bits&books@a1.nl

                             [It JITIIZER logo]
HEU

Heudiedieheudieheudiedieheu, heu! Heu!
Heudiedieheudieheudiedieheu, heu! Heu! Ja!
Heudiedieheudieheudiedieheu, heu! Heu!
Heudiedieheudieheudiedieheu, heu!

JENTSJE SYN KOEKJE

Wat in lekker koekje, it sjocht der prachtich út.
Dêr omhinne sûkelade, mei in dikke nút.

Hap docht lytse Jentsje, it koekje smakket skoan.
Op 'e stoel te iten, wa komt dêr ynienen oan.

It is Puk, de brune teakel, dy wol in stikje ha.
Dat liket lytse Jentsje net sa goed ta.

Hy stekt de hantsjes yn 'e loft, swaait it koekje yn it rûn.
Skopt tsjin de teakel oan, de teakel leit dea op 'e grûn.

Dit is it einde fan Jentsje syn koekje en de hûn.

Jentsje syn koekje, Jentsje syn koekje, Jentsje syn koekje,
Jentsje syn koekje, Jentsje syn koekje, koekje!

TRAFFELTIT

No goeie dokter. Goeie pasjint.
Ik haw sa'n lêst fan myn hormonen.

Se rookt swiere sjek, it is net normaal,
skuonmaat 47, op sicht in ferhaal, oh jê.
In strak rokje om har behierre kont,
in jas oan fan barchebont, oh jê.

Har keunsttiten dy hingje bryk,
burdgroei, in kearel gelyk, oh jê.
Earms as mokers, it komt nuver oan,
nee sa'n gedrocht hast do noch noait sjoen.

Ik freegje my ôf: kloppet dit wol?
Se rint nei de WC en miechet de bak fol.
Is dit in spelling fan de natoer of sa,
of kin it wêze dat ik it wer mis haw.

Traffeltit, hy is ferboud,
ik tink net dat sy befrediging jout.
It is in hi, ha traffeltit,
in nij geslacht wat krekt bestiet, oh jê.
It is in hi, haha traffeltit,
It is in hi, ha traffeltit, oh jê.

SOP SIEDE

Sneintemoarn dan wurd 'k wer wekker,
de plak op 'e tosken, ik haw my noch net wosken.
Mar wat rûk ik dêr, wat driuwt der troch myn kop,
it is dy noflikke geur fan in lekker bakje sop.

Godfergemy, ik wurd gek,
it wetter stiet my yn 'e bek.
Stroffelje nei beneden mei de harsens oer de flier,
better sop dan dat kloate bier.

Sneons begjint sy mei de whisky flesse,
dan komme de kei en de baarchen ûnder it mes.
Wat griente en wat krûden der yn,
en in bonke fan in dea knyn.

Ja sop siede

Mei de ylpoaten boppe de panne,
en mei de noastergatten op'e râne.
Mei de pûde sjek en de krulspjelden op'e kop,
makket ús mem in noflik bakje sop.

Ja sop siede

Godfergemy, ik wurd gek,
it wetter stiet my yn 'e bek.
Stroffelje nei beneden mei de harsens oer de flier,
better sop dan dat kloate bier.

Ja sop siede

LYTSE PIER

Snel nei Ljouwert of nei Grins ta,
foar in negerin of in poalske ofsa.
Hy rint wat doelleas troch de buorren,
hjoed gjin nocht om him ôf te skuorren.

Soms hat der gjin nocht om op paad,
wis dat der thús mei in 06-nûmer praat.
Dan hat der syn pimel wer yn 'e hân,
en lústert nei in geil wyf op 'e bân

It komt 'm net sa krekt,
It komt 'm net sa krekt,
it komt 'm net sa rûch,
it komt 'm net sa rûch,
it komt 'm net sa nau,
it komt 'm net sa nau,
hy docht it faak en hy docht it gau.

Snel nei Ljouwert of nei Grins ta,
foar in negerin of in poalske ofsa.
Hy rint wat doelleas troch de buorren,
hjoed gjin nocht om him ôf te skuorren.

Soms hat der gjin nocht om op paad,
wis dat der thús mei in 06-nûmer praat.
Dan hat der syn pimel wer yn 'e hân,
en lústert nei in geil wyf op 'e bân

It komt 'm net sa krekt,
It komt 'm net sa krekt,
it komt 'm net sa rûch,
it komt 'm net sa rûch,
it komt 'm net sa nau,
it komt 'm net sa nau,
hy docht it faak en hy docht it gau.

EVEN WAT OARS

Johannus syn rûge tiden binne oer,
hy hat no in froutsje, in dochter fan in boer.
Hy hoeft net mear nei Grins mei syn prakje,
no sit der noflik thús by de frou oan in bakje.

Even wat oars:
Hy hâld jild oer dat is net normaal,
se prate al oer in belestingskandaal.
Se witte net wêr der it oars hinne brocht,
en dat der wolris wylde froulju besocht.

Johannus.
It is Johannus.

Ek Johannus dy hat wolris ferlet,
mar de measte minksen dy begripe dat net.
Mar se witte no echt wol better,
hy hat no in froutsje, in blonde spetter.

Johannus.
It is Johannus.
Johannus.

DE SNIESKOWER

Is de hjerst foarby dan wurdt der al wer gek,
dan hat ús Bouwe de snie wer yn 'e bek.
Mei de bleate kont stiet der yn 'e snie,
dat is hoe't ús Bouwe froeger ek al wie.

De snieskower is it earste wat der pakt,
en syn moaie brûk hat der wer fol kakt.
Ja de moaie winter is wer oan 't begjin,
en domme Bouwe skoot it paad wer skjin.

Hy is wyld op snie dat wynt him freeslik op,
by de earste flokken dan groeit syn grutte knop.
De brûk op 'e knibbels en der dan mar foar,
en de hiele buert ropt dan yn in koar.

Syn namme dat is Bouwe,
hy kin oergryslik skowe.

Snieskowe, snieskowe,
it is dochs net te leauen,
altyd mar mei die snieskower te skowen.

Is de hjerst foarby dan wurdt der al wer gek,
dan hat ús Bouwe de snie wer yn 'e bek.
Mei de bleate kont stiet der yn 'e snie,
dat is hoe't ús Bouwe froeger ek al wie.

Snieskowe, snieskowe,
it is dochs net te leauen,
altyd mar yn die wite prakke te skowen.
Snieskowe, snieskowe, it is dochs net te leauen.

READKAPKE

Sis Readkapke wêr giest do hinne,
troch it bosk ja sa allinne.
Ik gean nei beppe mei wat drank,
dan krie ik in slokje foar de dank.
Gean dan mar fuort, mar sjoch út,
tink om die aparte wolfesnút.
Nim de dyk oer it boskepaad,
stroffelje net oer it beameskaad.

Beppe, haw jo my net heard.
Gean dochs fuort ik lis mei de wolf yn bed.
De wolf mei syn grutte earen en dat soart spul.
Mar it aldergrutste is syn wolfelul!

Trije kear hat se oan 't toutsje lûkt,
doe is se mar nei binnen ta krûpt.
Se wurdt gek, de wolf by beppe thús,
leit mei de klouwen foar it krús.
Wolf wat hast do grutte eagen,
seit Readkapke readferlegen.
Hy helle de klauwen foar 't krús wei,
dat wie Readkapke's lêste dei.
Se is no dea!

Beppe, haw jo my net heard.
Gean dochs foart ju, ik lis mei de wolf yn bed.
De wolf mei syn grutte earen en dat soart spul.
Mar it aldergrutste is syn wolfelul!

KNYN [boks]

Goeie dokter. No goeie pasjint.
Ik haw sa'n lêst fan myn hol.

In knyn, mienemienemienemienemien,
hat twa hiele grutte earen en in hiele lytse stut.
En ik woe sa graach wolle dat ik rinne koe sa hurd.
In knyn, mienemienemienemienemien.

In knyn, mienemienemienemienemien,
hat twa hiele grutte earen en in hiele lytse stut.
En ik woe sa graach wolle dat ik rinne koe sa hurd.
In knyn, mienemienemienemienemien.

DE BERGGEIT

Hy rint dêr troch de bosken,
hy fielt sich dêr net thús.
Hy hat ek skeve tosken,
en hy siket in nei hûs.

Iepe, Iepe de berggeit.

Hy wennet no yn 'e rotsen.
Hy sûpt ek folle jenever,
hy rint dan ek steeds skever.
Mar op 't lêst dan moat der kwatse,
mar dan ropt der "Bèèèè, Bèèèè, Bèèèè"!

Hy rint dêr troch de bosken,
hy fielt sich dêr net thús.
Hy hat ek skeve tosken,
en hy siket in nei hûs.

Iepe, Iepe de berggeit.

Hy wennet no yn 'e rotsen.
Hy sûpt ek folle jenever,
hy rint dan ek steeds skever.
Mar op 't lêst dan moat der kwatse,
mar dan ropt der "Bèèèè, Bèèèè, Bèèèè"!

Iepe, de berggeit.
"Bèèèè, Bèèèè, Bèèèè, Bèèèè"!

SWART WYT

De klok rint, do bist oan set,
it swit brekt út, it komt no krekt.
Prakketinke, de holle hat it swier,
ik sko mar troch, ik doch in plak te fier.

Hy makket in slach, kost my dit de kop?
Soe ik ferlieze, hy sit der boppe op.
De klok hy tikket mar drok troch,
soe der winne? Mar neeee hoo sjoch.

In boppeslach, ik feech him fan it boerd,
ik haw wûn, tenminsten foar hjoed.
Tinksport is einliks neat for my,
mar ja wat moatst oars op sa'n kloate sneinske dei.

Wyt begjint, swart net.
Wyt begjint, swart net.
Wyt begjint, swart net.
Wyt begjint, swart net.

TONGER

Ik trille en rammelde hast út bed,
wat wie dat wat myn linker ear der heard.
It like wol oft de wrâld fergien,
of it wie de drank want ik bin wer blyn.

Tonger, tonger, tonger.

Ik tocht dúster goaden, sy komme my heljen,
it wie no tiid om de plysje te beljen!
Kloaten gjin gehoar, in antwurd-apparaat,
dat wie in dikke hoer mei enoarm dom praat.

Tonger, tonger, tonger.

It tongere de wrâld stie op skuorren,
Nee, it wie JITIIZER oan it spyljen by de buorren!
It like wol tonger allemachtich wat in geweld,
mar dat wisten jim wol, dat hie ik al ferteld.

Tonger, tonger, tonger.

DRANKULA

Drankula, Drankula!

Drankula wennet ergens yn it Fryske lân,
se sizze mei dy fent is wat oan de hân.
Op strjitte mei moai waar dan sjochst him net,
do sjochst 'm allinne mar jûns let.
Do hearst se wol sizzen:"It is in fampier!"
Ik tink fan net want dy fent dy stjonkt nei bier.

Want it is, ja it is Drankula, Drankula, Drankula, Drankula!

Jûns fladdert hy fan hûs nei hûs,
en skreaut:"Ik bin net gek ik bin in flearmûs!"
Mar doe seach Drankula de toer net stean,
en hy bleau heakjen mei syn âlde klean.
Mei in grutte snelheid foel hy del,
hy mocht net yn de himmel, dan mar yn de hel.

Want it wie, ja it wie, Drankula, Drankula, Drankula, Drankula!

Drankula wennet ergens yn it Fryske lân,
se sizze mei dy fent is wat oan de hân.
Op strjitte mei moai waar dan sjochst him net,
do sjochst 'm allinne mar jûns let.
Do hearst se wol sizzen:"It is in fampier!"
Ik tink fan net want dy fent dy stjonkt nei bier.
Hy stjonkt nei bier!

Want it wie, ja it wie, Drankula, Drankula, Drankula, Drankula!

BUTER, BREA

Bûter brea en griene tsiis,
wa 't dat net seit, dat is gjin Fries.
Dat is ymport, gjin ferstân,
snappe de taal net fan ús heitelân!

Bûter brea en griene tsiis,

En mar seure oer it Fryske lân,
by d'alvestêdetocht stean se foaroan.
Yn tenu mei Fryske flagge,
my sulken is noch nea in feest slagge!

Bûter brea en griene tsiis,

Wêr giet dat mei ús lân nei ta,
no wy fan dy stumpers haw'.
De Friezen binne gjin Friezen mear,
dit giet te fier, dit komt sa net klear!

Bûter brea en griene tsiis,

DE SLIPSNIFTER

Ja minsken hjir bin ik wer hear hehehehehehehe hehehehehehe

Ja Henkie, ja jim kinne him wol,
hy libbet noch altiid sûnder in snol.
Hy kin 'm sels noch gjin jirpel pelle,
mar oer poppen kin der alles fertelle.

In frommes dy't gjin nee of ja seit
mar altiid klear foar Henkie leit.
Oft se smoarch is ja dan komt se yn 'e does,
en dan komt er in túnsslang yn har poes

Ja Henkie de slipsnifter. Henkie de slipsnifter

Rubberen Truus ja die kriget der goed fan lâns,
Henkie priket har oeral mei de swâns.
Wolst him yn 'e mûle ha,
se hat gjin tosken dus it falt wat ta.

In frommes dy't gjin nee of ja seit,
mar altiid foar use Henkie klear leit.
Oft se smoarch is, ja dan komt se yn 'e does,
en dan kriget sy in túnsslang yn har poes.

Henkie, de slipsnifter. Henkie de slipsnifter

Ja minsken der wie ik wer hehehehehe efen lekker rûke

PINE YN 'E HOLLE

It field oft leit myn skeidel yn twa stikken,
't is krekt of binne se mei stiennen oan it bikken.
It wie beare gesellich, ja dat wol,
it krop dat siet op 't lêst wer aardich fol.

Mar op 't lêst sei de maache stop,
dit wie te let, ik hie wol pine yn 'e kop.
Mei my wie gjin lân te besilen,
't wie krekt of siet myn kop fol imbisilen.

Wat haw wy wer in wille,
we sille it moarn wer fielle,
bjusterbaarlik pine yn it dak,
en dat is net noflik!

Moandeitemoarn nei 't skythûs te mudzjen,
spuie en skite it is dêr net te hurdzjen.
Sa min as wat en switte as in otter,
kin nouliks mear prate, nee ik st-t-t-totter.

Wat haw wy wer in wille,
we sille it moarn wer fielle,
bjusterbaarlik pine yn it dak,
en dat is net noflik!

JOHANNUS

Johannus syn wurkoeren binne wer foarby,
no is hy foar in hiele jûne frij.
Dan kin der dwaan en litte wat der wol,
hy giet nei Grins want syn pûde is wer fol.

Ek Johannus die hat wolris ferlet,
sommige minsken dy begripe dat net.
Die tinke hy leit wer te lûken,
boppe in steltsje âlde pornoboeken

Johannus, Johannus wat is dat wat ik hjir rûk,
it rûkt hjir nei hout hast in peal yn 'e brûk?
Stiet der oerein dyn enoarme bout,
do bist de ienige dy hjir sa'n stank jout!

Johannus is in geile beer,
libbensgefaarlik tusken it frouljuferkear.
Welk mokkel sil der no wer pakke,
it makket net út, hy is 't kwyt die prakke.

It begjint te stjonken nei brân,
wer hast dyn pylk no wer yn hân
De pylk is hyt hy begjint te rykjen,
mar nergens is in rokertsje te sykjen.

Johannus, Johannus wat is dat wat ik hjir rûk,
it rûkt hjir nei hout hast in peal yn 'e brûk?
Stiet der oerein dyn enoarme bout,
do bist de ienige dy hjir sa'n stank jout!

Wat hat Johannus no in spyt,
nei 5 jier syn peal al kwyt.
Hy kin der net mear safolle mei,
hy fielt sich as in âld bakt aai, in âld bakt aai,
in âld bakt aai, in âld bakt aai!

PIEBE

Ooooooo Piebe!
Ja!
Piebe!
Ja wat is der?
Wat gean wy heljen?
Wat seist?
Wat gean wy heljen?
Wy gean om bier!
Bier?
Ja, bier ja!
Wat gean wy heljen, wat wat wat wat wat gean wy heljen?
Bier!
Bier?
Ja bier!
Gean wy bier heljen?
Bier!
Wêr wei?
Ut de kroech!
Piebe, wat gean wy heljen?
Bier!!!

                           Werom nei de haadside
Taalkunde

De fakgroep Taalkunde fan de Fryske Akademy rjochtet him op projekten op it
mêd fan de leksikografy/ leksikology . Fierders wurdt der fûneminteel en
tepasbrocht taalkundich ûndersyk dien. It gehiel stiet ûnder lieding fan
drs. K.F. van der Veen. De meast resinte ûndersyksresultaten binne opnommen
yn de publikaasjelist Taalkunde.

leksikografy/leksikology

Der wurdt wurke oan ûnderskate leksikografyske projekten; fierders wurdt der
in bydrage levere oan de teoryfoarming yn 'e leksikology. De leksikografyske
projekten hawwe streekrjocht te krijen mei it Frysk of (dialektyske of
sosjale) farianten dêrfan. Rinnend ûndersyk:

   * Wurdboek fan de Fryske Taal
   * Midfrysk Wurdboek
   * Aldfrysk Wurdboek
   * Frysk-Frysk wurdboek
   * Frysk-Ingelsk wurdboek
   * Wurdboek fan it Biltsk
   * Wurdboek fan it Stedsk
   * skriftlike dialektenktes
   * Greidboersfaktaal

Mear ynformaasje is te krijen

* by de meiwurkers fia de Fryske Akademy, Postbus 54, 8900 AB Ljouwert tel.
058 - 2131414. E-mail: Klaas van der Veen

taalkundich ûndersyk

Hjirûnder falle de projekten fan fûneminteel en tepasbrocht taalkundich
ûndersyk:

   * grammatika fan it Nijfrysk
   * nomenynkorporaasje yn it Frysk
   * graadpartikels en modale partikels
   * fariaasje en feroarings yn it tiidwurdsysteem fan it Frysk
   * Wangereagersk
   * taaldatabank: oanlis technyske ynfrastruktuer it oanlizzen fan korpora
     ferriking korpus Nijfrysk lemmatisearring korpus Midfrysk histoaryske
     taalkunde
   * skiednis fan 'e Fryske taalkunde
   * terminology


Utstalling oer de literêre prizen fan de Provinsje

Yn 1947 krige Obe Postma út hannen fan Kommissaris fan de Keninginne mr.
H.P. Linthorst Homan de earste Gysbert Japicxpriis. Dat wie net allinne de
earste kear, dat der fanwege de Provinsje in literêre priis útrikt waard, it
wie ek it alderearste blyk fan erkenning fan it belang fan de Fryske
literatuer troch de Fryske oerheid. Dat de plechtichheid doe noch in
fierhinne Hollânsktalige oangelegenheid wie, paste yn dy tiid. Der is sûnt
gelokkich gâns feroare. De regleminten binne bysteld, der binne njonken de
Gysbert Japicxpriis oare literêre prizen ynsteld troch de Provinsje en it
hiele barren yn Boalsert is hjoeddedei in echt Frysk feest.

Oer de histoarje fan 50 jier Gysbert Japicx-, Fedde Schurer en Obe
Postmaprizen makket it flmd in útstalling dy't op 21 oktober 1997 middeis om
healwei fiven iepene wurde sil troch deputearre dr. A.J. Mulder.

Foar it lêst wizige op: 26 septimber 1997 
