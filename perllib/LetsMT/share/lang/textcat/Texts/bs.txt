Lokalni izbori u Hrvatskoj idu u drugi krug
U rezultatima u prvom krugu uglavnom nije bilo direktnih pobjednika, posebno u većini velikih gradova.
A izborni posmatrači prijavili su kršenja zabrane kampanje na dan izbora na glasačkim mjestima.
Nataša Radić za Southeast European Times iz Zagreba -- 21/05/09
Hrvati su u nedjelju (17. maja) glasali na lokalnim i regionalnim izborima. [Getty Images]
Nakon zatvaranja glasačkih mjesta na lokalnim izborima u nedjelju (17. maja), preliminarni rezultati su pokazali da su jedino u Rijeci od većih gradova glasači izabrali gradonačelnika u prvom krugu.
U drugim gradovima Hrvatske, nijedan kandidat nije bio u stanju ostvariti direktnu pobjedu.
Ukupno je glasalo 1,9 miliona građana.
Po prvi put od nezavisnosti Hrvatske 1991. godine, glasači su direktno birali 866 članova 21 pokrajinske skupštine, 2.206 članova u 126 gradskih vijeća i 5.343 člana u 427 općinskih vijeća.
Na izbore je izašlo ukupno 46.325 kandidata.
Prvi službeni rezultati pokazali su da je vladajuća Hrvatska demokratska zajednica (HDZ) pobijedila na izborima u 14 pokrajina.
Ona međutim nije ostvarila direktnu pobjedu u četiri najveća grada -- Zagrebu, Splitu, Rijeci i Osijeku.
Opoziciona Socijaldemokratska partija (SDP) pobijedila je u pet pokrajina i uspjela zadržati mjesto gradonačelnika u Rijeci u prvom krugu.
Dva kandidata SDP-a ući će u drugi krug u utrci za dva najveća grada u zemlji, Zagreb i Split.
Pošto su glasači po prvi put birali svoje vlastite općinske čelnike, oni su se očigledno usredotočili na postignuća i politički dnevni red kandidata, a nisu slijedili tradiciju da prvo gledaju na stranačku pripadnost.
Štaviše, nezavisni kandidati vodili su kampanju bez podrške stranačkih aparata -- koji su se u prošlosti smatrali neophodnima za pobjedu -- posebno u većim gradovima.
Nezavisni kandidati bili su posebno uspješni u Zagrebu i Splitu.
U Zagrebu, gradonačelnik iz SDP-a Milan Bandić nije premašio granicu od 50% potrebnu za pobjedu u prvom krugu, uz lošije rezultate na predizbornim anketama.
On je ugrabio 48,54% glasova.
Njegov rival, prethodno nepoznati univerzitetski profesor i nezavisni kandidat Josip Kregar, osvojio je 23,18%.
U Splitu, kontroverzni biznismen i prvi put kandidat Željko Kerum dobio je 40,21% glasova, a odmah iza njega, kandidat SDP-a Ranko Ostojić osvojio je 34,72%.
U Osijeku, Krešimir Bubalo, član Hrvatske demokratske stranke Slavonije i Baranje (HDSSB) osuđenog ratnog zločinca Branimira Glavaša, osvojio je 38,71% glasova, a predsjednik Hrvatske stranke prava (HSP) Anto Đapić ostvario je 22,94%, što je, kako on priznaje, "slab rezultat".
Nakon što državna izborna komisija potvrdi rezultate, drugi krug glasanja počinje 31. maja.
GONG, hrvatska nevladina organizacija za praćenje izbora, angažirala je 700 posmatrača.
Iz GONG-a kažu da su dobili preko 250 pritužbi, većinom, ali ne i isključivo, vezanih za kršenje zabrane vođenja kampanje na izborni dan od strane stranačkih aktivista i pokušaje da se vrši utjecaj ili prijeti glasačima na ili oko glasačkih mjesta.
Ona je prijavila nekoliko slučajeva nasilja.
Evropski parlamentarci pozvali na pregovore o članstvu s Makedonijom
Članovi Evropskog parlamenta su u srijedu velikom većinom pozitivno glasali o izvještaju o Makedoniji, pozivaju lidere EU da razmotre mogućnost određivanja datuma za pregovore o članstvu s vladom.
(Euronews, SNA - 24/04/08; Bloomberg, EUobserver, Balkan Insight, Makfax, Evropski parlament - 23/04/08)
Velika većina evropskih parlamentaraca podržala je izvještaj u kom se lideri EU pozivaju da razmotre mogućnost otvaranja pregovora o članstvu sa Skopljem prije kraja ove godine. [EU]
Evropski parlament (EP) je u srijedu (23. april) usvojio izvještaj u kom se poziva EU da otpočne pregovore o članstvu s Makedonijom prije kraja ove godine, ako zemlja bude ispunila preduslove za to.
Makedonija čeka na datum za početak pregovora o pristupanju od decembra 2005, kad se pridružila listi zemalja kandidata za članstvo u Uniji, uključujući Hrvatsku i Tursku.
Pozdravljajući "značajan napredak" koji je Makedonija od tog vremena ostvarila, u Izvještaju EP-a o napretku u 2007. za Makedoniju ona se poziva na provedbu reformi koje zahtijeva EU, među kojima je lista od osam ciljeva koju je ona nedavno dobila.
U dokumentu, koji je u srijedu zakonodavno tijelo EU odobrilo sa 601 prema 52 glasova od ukupno 785 mjesta, izražava se nada da će ispunjenje tih kriterija "dovesti do otvaranja pregovora o pristupanju prije kraja 2008".
Članovi EP-a (MEP) pozvali su lidere bloka da razmotre mogućnost davanja zelenog svjetla za pregovore o pristupanju Makedonije tokom svog junskog samita.
Oni su naglasili da 17-godišnji spor Makedonije oko naziva s Grčkom ne bi trebao omesti njeno pristupanje.
Grčka odbija priznati svoju sjevernu susjedu po njenom ustavnom nazivu, Republika Makedonija, smatrajući to za potencijalno teritorijalno potraživanje nad svojom vlastitom pokrajinom Makedonijom.
Atina i dalje tu balkansku zemlju naziva Bivša Jugoslovenska Republika Makedonija (BJRM).
Iako su dvije zemlje zadnjih mjeseci pojačale napore na postizanju rješenja, one su odbacile niz prijedloga za kompromis koje je iznio posrednik UN-a u njihovim pregovorima Matthew Nimetz.
Ranije ovog mjeseca, Grčka je blokirala poziv Makedoniji na pridruživanje NATO-u.
Atina je također zaprijetila da će stopirati približavanje Makedonije članstvu u EU dok se spor oko naziva ne riješi.
Evropski parlamentarci "pozivaju obje strane da iskoriste mogućnost nastavka pregovora odmah … i da postignu kompromisno rješenje," kaže se u izvještaju od srijede.
Evropski parlamentarci takođe su pozvali vladajuću koaliciju u Makedoniji da osigura pravične i demokratske parlamentarne izbore 1. juna.
Oni su izrazili nadu da ti izbori neće omesti pripreme Skoplja za otpočinjanje pregovora o članstvu s EU.
U izvještaju se pozdravlja napredak koji su makedonske vlasti ostvarile u provedbi Ohridskog okvirnog sporazuma iz 2001, u kom se obrađuju međuetnički odnosi u zemlji, ali se i žali zbog "kontinuirane diskriminacije nad romskom zajednicom".
Naglašavajući dobrosusjedske odnose, parlamentarci su pozvali vlasti da ispune zahtjeve EU po pitanju "suzbijanja ponovne pojave 'govora mržnje', posebno u medijima, usmjerenog protiv susjednih država".
U izvještaju EP-a pozdravlja se "konstruktivan stav" Makedonije po pitanju statusa Kosova i njena aktivna trgovinska saradnja s tom najnovijom evropskom državom.
Članovi Evropskog parlamenta u također pozvali na korake u cilju rješavanja pitanja granice između Makedonije i Kosova, u skladu s prijedlogom bivšeg specijalnog izaslanika UN-a Marttija Ahtisaarija.
Gasovodom Nabucco naglašena je strateška važnost Turske za EU
Turska pokušava svoju stratešku lokaciju iskoristiti kao ključnu energetsku rutu za EU.
Izvodljivost projekta gasovoda Nabucco pojačana je nedavnim obećanjem Iraka da će dostavljati gas za taj projekat.
Ayhan Simsek za Southeast European Times -- 24/04/08
Austrijska ministrica vanjskih poslova Ursula Plassnik, koja je u ponedjeljak (21. april) bila u Turskoj, obećala je da će održati tok pregovora o članstvu Unije s Ankarom. [Getty Images]
Projektom gasovoda Nabucco, koji podržavaju SAD, povećana je strateška važnost Turske za EU, a dvije ključne protivnice članstvu Turske u EU Francuska i Austrija omekšavaju svoje protivljenje tekućim pregovorima o pristupanju.
Nabucco je u središtu napora Evrope u smislu smanjenja zavisnosti od prirodnog gasa iz Rusije.
Planeri predviđaju opskrbu EU gasom iz Kaspijskog mora preko Turske i balkanskih država u periodu 2012-2013.
Austrijska ministrica vanjskih poslova Ursula Plassnik, koja je Tursku posjetila u ponedjeljak (21. april), obećala je da će održati pregovore o članstvu Unije s Turskom otvorene.
Međutim, ona je naglasila kako Austrija ne podržava nužno to da se Turska "automatski" pridruži EU.
Plassnikova je naglasila energetiku kao jedan od glavnih zajedničkih interesa koji povezuju EU i Tursku, te je izrazila podršku za projekat Nabucco.
Također u ponedjeljak, evropski povjerenik za proširenje Olli Rehn izjavio je za njemački dnevnik Die Welt da će francusko predsjedavanje EU u drugoj polovini godine nadgledati otvaranje energetskog poglavlja u pregovorima o pristupanju Turske.
Francuski predsjednik Nicolas Sarkozy protivi se članstvu Turske u EU, ali energetski gigant Gaz de France ima jak interes za projekat Nabucco.
Diplomatski izvori kažu da će Francuska vjerovatno otvaranje energetskog poglavlja iskoristiti kao sredstvo utjecaja po pitanju Turske.
Turska je otpočela pregovore o pristupanju 2005, ali je u zadnje tri godine otvoreno samo šest od 35 neophodnih poglavlja.
Decenijama staro pitanje Kipra i protivljenje od strane Sarkozyja doveli su do obustave otvaranja osam važnih poglavlja.
Francuska sad želi da se pridruži projektu Nabucco, ali je do sad blokirao otpor Turske.
Trenutno projekat provodi konzorcij kompanija iz Turske i pet država članica EU -- Austrije, Bugarske, Rumunije, Mađarske i Njemačke.
Turska nastavlja sa EU pregovore o detaljima Nabucca.
Brisel želi da Turska bude tranzitna zemlja koja bi ostvarivala tranzitnu naknadu, dok bi Ankara radije postala regionalni čvor koji prikuplja gas od dobavljača i prodaje ga Evropi po promjenjivoj tarifi.
U okviru projekta Nabucco, Azerbejdžan i Turkmenistan obavezali su se na dostavu 18 milijardi kubnih metara gasa godišnje, što predstavlja skoro 55% kapaciteta tog gasovoda.
Kompanije su u potrazi za dodatnim gasom da bi projekat načinile izvodljivijim.
Nedavna posjeta iračkog premijrea Nurija al-Malikija Briselu podgrijala je nade da će se potrebni gas obezbijediti.
Tokom prošlosedmične posjete, Irak se obavezao na slanje najmanje 5 milijardi kubnih metara godišnje iz svog naftnog polja Akkas.
Postizanje sporazuma očekuje se u narednim sedmicama.
Slovačka još uvijek nije voljna priznati Kosovo
Na sastanku sa zvaničnicima u Prištini, slovački ministar vanjskih poslova Jan Kubiš izrazio je želju za partnerstvom s Kosovom, ali je povukao liniju kad je u pitanju priznavanje njegove nezavisnosti.
Blerta Foniqi-Kabashi za Southeast European Times iz Prištine – 24/04/08
Slovački ministar vanjskih poslova Jan Kubiš (lijevo) i kosovski predsjednik Fatmir Sejdiu na pres-konferenciji u utorak (22. april) u Prištini. [Getty Images]
Slovačka Kosovu nudi partnerstvo, ali i dalje se protivi njegovoj jednostrano proglašenoj nezavisnosti.
To je bila poruka koju je najviši slovački diplomata donio u Prištinu u utorak (22. april), 64 dana nakon što je Kosovo proglasilo nezavisnost.
"Mi smo razgovarali o saradnji između dvaju zemalja, i potvrdili da Slovačka želi biti partner s Kosovom," izjavio je slovački ministar vanjskih poslova Jan Kubiš nakon sastanka s predsjednikom Kosova Fatmirom Sejdiuom.
"Stav naše zemlje je i dalje nepromijenjen," rekao je Kubiš.
"Rješenje konačnog statusa Kosova nije došlo iz Vijeća sigurnosti UN-a, kako je Slovačka pozivala.
Međutim, to na nas ne odvraća da uvidimo novu realnost, i stoga sam ja ovdje da bih potvrdio naše partnerstvo, te da bih vam saopćio da imamo namjeru pomoći Kosovu u polju ekonomije, kao i u drugim aspektima."
On je dodao da Slovačka "trenutno prati sigurnost koju Kosovo pruža svojoj srpskoj zajednici".
Zamjenik premijera Hajredin Kuci rekao je da je zatražio da Slovačka prizna državnost Kosova i da su on i Kubiš razgovarali o saradnji između Kosova i Slovačke.
"Smatram da je partnerstvo bilateralno i jednako.
Trenutno odbijanje Slovačke da prizna Kosovo ne predstavlja prepreku saradnji," rekao je Kuci.
Slovačka je jedna od nekolicine članica EU -- među kojima su i Španija, Rumunija i Kipar -- koje su odbile da priznaju suverenost Kosova, u nekim slučajevima zbog zabrinutosti da bi se time uspostavio presedan za separatističke pokrete.
Međutim, visoki zvaničnici Bratislave ne isključuju mogućnost priznavanja u narednom periodu, a Kubiš je više puta naglasio da Kosovo ne bi trebalo biti izolirano.
Na pitanje na pres-konferenciji u Prištini da li je došao na Kosovo ili u Srbiju, Kubiš je odgovorio, "Ja sam na Kosovu."
On je dodao da je njegova zemlja spremna dati doprinos Kosovu i u sklopu misije EULEX i u sklopu KFOR-a.
U Crnoj Gori testirana reakcija na vanredne situacije
MEDCEUR 2010 završava se u srijedu, nakon niza vježbi kojima je demonstrirana spremna reakcija na krizne situacije.
Nedjeljko Rudović za Southeast European Times iz Podgorice – 21/09/10
Sjedinjene Države i pripadnici iz osam partnerskih zemalja učestvovali su u petak (17. septembar) u Crnoj Gori u vojnim vježbama NATO-a. [Nedjeljko Rudović/SETimes]
Crnogorske oružane snage, zajedno s kolegama-vojnicima iz Sjedinjenih Država i osam partnerskih zemalja, demonstrirali su u petak (17. septembar) svoju spremnost na provođenje zajedničkih akcija u kriznim situacijama.
Pred publikom u kojoj su bili najviši crnogorski zvaničnici, šef generalštaba i medijske ekipe, oni su pokazali svoju sposobnost spašavanja ljudi čiji su životi ugroženi.
Vježbe su održane u vojnoj kasarni u Danilovgradu, 20 km od Podgorice.
Približno 300 pripadnika vojske i spasilačkih timova iz deset partnerskih zemalja ponašalo se kao da su pred stvarnom situacijom.
U prvoj vježbi se radilo o gašenju požara, spasilačkim operacijama i evakuaciji ugroženih sa drugog sprata jedne zgrade.
Oprema za spuštanje unesrećenih, posebni konopci i posebni jastuk sastavljeni su za par minuta.
Zatim su simulirani eksplozija i uništenje jednog mosta. Spasioci su izvlačili ljude iz zgnječenih vozila i pomagali u uklanjanju otrovnih hemikalija.
Povrijeđeni su prevoženi helikopterom u improviziranu bolnicu, opremljenu salom za operacije opremljenu za rad u slučaju prirodnih, tehničkih i bioloških nesreća.
Vojnici su se pripremali za zajedničku akciju u kriznim situacijama. [Nedjeljko Rudović/SETimes]
U međuvremenu, veliki požar na mostu zahtijevao je više od vatrogasnih napora na licu mjesta.
U roku od par minuta, pripadnici helikoptersko-avionske jedinice crnogorskog Odjela za vanredna stanja i sigurnost civila ugasili su požar odozgo, iz dva aviona "Air Tractor".
Sve je to bilo u sklopu ambiciozne vojno-medicinske vježbe MEDCEUR 2010, koju su organizirali crnogorsko ministarstvo odbrane i Američka komanda u Evropi.
To je bila najveća vježba te vrste organizirana u Crnoj Gori otkad je zemlja 2006. stekla nezavisnost.
Vježba je započela 10. septembra i traje do srijede.
Pored Crne Gore i Sjedinjenih Država, učesnici vježbe su iz Armenije, Azerbejdžana, Bosne i Hercegovine, Gruzije, Makedonije, Moldavije, Srbije i Ukrajine.
"Ovo predstavlja mogućnost da učimo jedni od drugih i ako u budućnosti budemo trebali raditi zajedno, mi ćemo biti prijatelji i možemo raditi na zajedničkim procedurama," izjavio je na početku vježbe jedan od njenih direktora, general-pukovnik američke vojske Brent Vaseler.
Nauka i tehnologija: operateri mobilne mreže na Kosovu dobili zeleno svjetlo
Kosovska uprava za telekomunikacije omogućava operaterima za mobilnu telefoniju da počnu raditi na Kosovu.
Također u okviru novosti: Klinički bolnički centar u Zagrebu dobio je mehaničko srce, a na jugu Bosne i Hercegovine otkrivena građevina iz četvrtog stoljeća.
Na Kosovu uskoro počinju raditi operateri virtualne mobilne mreže. [Getty Images]
Na Kosovu će uskoro početi raditi operateri virtuelne mobilne mreže.
Regulatorna uprava za telekomunikacije dala je na deset godina odobrenje za dva operatera koji će koristiti mrežu postojećih mobilnih operatera VALA i IPKO.
Virtuelni mobilni operateri otkupljivat će vrijeme razgovora od postojećih kompanija i prodavati ga po svojoj vlastitoj cijeni.
Klinički bolnički centar u Zagrebu dobio je prvo od tri mehanička srca koja je klinika naručila.
Eksperti očekuju da će tim uređajima značajno smanjiti stopu smrtnosti kod pacijenata koji čekaju na operaciju, jer je prestanak rada srca čest kod takvih pacijenata.
Arheolozi su na privatnom zemljištu u selu Lipa, u blizini Livna, na jugozapadu Bosne i Hercegovine, otkopali ostatke jedne građevine iz četvrtog stoljeća n.e. Oni su pronašli ostatke jednog rimskog spomenika.
U Kragujevcu, Srbija, od 7. do 18. jula, održana je 12. ljetna škola za kompjutere pod nazivom "Obrazovanje za one koji razmišljaju na inovativan način (EdIT)".
Ove godine okupili su se učesnici iz Srbije, Bosne i Hercegovine i Slovenije. Školu je organizirao HERMES SoftLab.
Grčka će početi koristiti inovativnu fotogalvansku tehnologiju kojom se sunčeva energija pretvara u struju, saopćeno je iz Javne elektroprivredne korporacije Grčke.
Druga po veličini fotogalvanska elektrana u Evropi bit će izgrađena u blizini mjesta Megalopoli na jugu Grčke.
Pogon će za približno godinu dana strujom snabdijevati, kako se procjenjuje, 7.000 domaćinstava.
Televizija kiparskih Turaka BRT-1 prešla je na komunikacijski satelit Turksat-3A, koji je uspješno lansiran sredinom jula.
Programi BRT-1, koje grčki dio Kipra smatra ilegalnima, sad se mogu gledati u široj zoni ostrva.
Turska je na 49. Međunarodnoj matematičkoj olimpijadi u Madridu 20. jula osvojila šest medalja.
Turski učenici osvojili su tri zlatne, jednu srebrnu i dvije bronzane medalje, pa je Turska bila osma od ukupno 97 zemalja.
(Razni izvori – 21/07/08 - 28/07/08)
Basescu pobijedio na referendumu o smjeni i obećao da će reformirati političku klasu
Predsjednik Traian Basescu pobijedio je s velikom prednošću na referendumu o njegovoj smjeni održanom u subotu, prvom u historiji Rumunije.
Rezultat bi mogao biti otpočinjanje dugo očekivane reforme političke klase.
Paul Ciocoiu za Southeast European Times iz Bukurešta – 21/05/07
Rumunski predsjednik Traian Basescu maše pristalicama na Univerzitetskom trgu u Bukureštu u subotu (18. maj). [Getty Images]
Rumunski predsjednik Traian Basescu pobijedio je u subotu (19. maj) na referendumu o svojoj smjeni, uz 74,3% glasova u prilog njegovog povratka na funkciju, na osnovu 99% prebrojanih glasova.
Nekih 25% je glasalo da se Basescu skloni sa funkcije.
Međutim, izlaznost je bila mala i učestvovalo je samo 44% registriranih glasača, kažu iz Centralnog izbornog ureda.
"Mi smo pred realnošću koju političari više ne mogu analizirati na TV-u.
Mi smo ovaj put pred jednom realnošću koju su nametnuli glasovi rumunskog naroda," izjavio je Basescu nakon što je rezultatima glasanja potvrđena njegova pobjeda s velikom prednošću.
"Ja pozivam rumunski parlament na saradnju u skladu s današnjim glasanjem Rumuna," izjavio je on.
Basescu se u subotu uvečer nakon referenduma pridružio stotinama pristalica na glavnom trgu Bukurešta, pozivajući na ostavku premijera Calina Tariceanua.
Referendum je bio rezultat prošlomjesečnog saveza pet političkih stranaka koje Basescua optužuju za kršenje ustava uzurpiranjem uloge premijera i kritiziranjem sudova.
Basescu je izjavio da je glavni razlog za njegov sukob s parlamentom bila njegova namjera da zaštiti pravosuđe od političkog miješanja.
Predsjednik je izjavio da će predložiti izmjenu ustava u cilju stvaranja okvira za jednodomni parlament, ili barem smanjivanje broja članova parlamenta za 35%, na nivo od 40%.
"Rumuni očito žele modernizaciju političke klase, otvoreno stranačko glasanje, te reviziju ustava zemlje," rekao je on u subotu navečer.
Taj prioritet, tvrdi on, je glasanje za po jednog predstavnika izbornih jedinica.
"Ako do kraja jula političke stranke ne izmijene zakon tako da bi se glasanje za jednog predstavnika po izbornoj jedinici moglo primjenjivati od 2008. godine, kad se trebaju održati novi parlamentarni izbori, onda ćemo se susresti na još jednom referendumu, na zahtjev predsjednika, da bi narod prisilio parlament na izbor sistema glasanja za jednog poslanika po izbornoj jedinici", rekao je on.
Basescu je predstavio plan iz 12 dijelova za "pravu evropsku Rumuniju", koji obuhvata koherentnu političku većinu, nezavisan pravosudni sistem, skidanje s vlasti oligarha, proširenje reformi obrazovnog sistema i poštivanje međunarodnih obaveza.
Odjek njegove pobjede doveo je do problema u strankama koje su pokrenule postupak opoziva.
Bukureštanski ogranak Narodne liberalne stranke razmatra mogućnost povlačenja iz vlade i pridruživanja opoziciji.
Socijaldemokratska stranka poziva da njeni lideri preuzmu odgovornost zbog neuspjeha referenduma.
Tariceanu je umanjio značaj ishoda, rekavši da su "Rumuni dali Basescuu drugu šansu".
Lider Socijaldemokratske stranke Mircea Geoana je izjavio da je Basescu osvojio "neslavnu pobjedu", pošto je na referendumu učestvovalo manje od 50% glasača.
Albanija i Makedonija obećale podršku nezavisnosti Kosova
Albanski ministar vanjskih poslova Lulzim Basha i premijer Makedonije Nikola Gruevski su prošle sedmice posjetili Kosovo i obavili razgovore sa zvaničnicima o budućem statusu pokrajine.
Blerta Foniqi-Kabashi za Southeast European Times iz Prištine – 21/05/07
Premijer Kosova Agim Čeku (lijevo) u četvrtak (17. maj) u Prištini pozdravlja svog makedonskog kolegu Nikolu Gruevskog. [Laura Hasani]
Ministar vanjskih poslova Albanije Lulzim Basha pozvao je, završavajući svoju dvodnevnu posjetu Prištini u petak (18. maj), na mir, stabilnost i suzdržavanje na Kosovu.
Basha, koji se susreo s predsjednikom parlamenta Kosova Koljom Berishom drugog dana svoje posjete, naglasio je važnost zadržavanja mira u ovom odlučnom trenutku procesa rješavanja statusa.
Basha je također ponovio punu podršku svoje zemlje planu bivšeg finskog predsjednika Marttija Ahtisaarija za nadziranu nezavisnost na Kosovu, i rekao da je Tirana spremna sarađivati sa Sjedinjenim Državama i EU u naporima na očuvanju stabilnosti u regionu.
"Tirana podržava nezavisnost Kosova, i mi [pozivamo] Sjedinjene Države i EU da usvoje rezoluciju što je prije moguće," izjavio je Basha nakon sastanka sa šefom UNMIK-a Joachimom Rueckerom.
U međuvremenu, makedonski premijer Nikola Gruevski, po prvi put u posjeti Prištini u četvrtak, izjavio je da će se demarkacija granica između Kosova i Makedonije urediti nakon što se riješi pitanje statusa.
"Mi smo potvrdili svoju podršku Ahtisaarijevom planu i smatramo da će Kosovo, odmah nakon rješavanja svog statusa, početi sa sprovedbom demarkacije granice.
Mi smatramo da će se u budućnosti saradnja između dvaju zemalja dodatno unaprijediti." Ruecker je izjavio da su Gruevski i njegova vlada vrlo konstruktivni po pitanju Kosova.
Predsjednik Kosova Fatmir Sejdiu rekao je Gruevskom da će se konačni status Kosova riješiti ubrzo, što će stvoriti uslove za olakšavanje odnosa u regionu.
Odgovarajući na pitanje o tome da li Makedonija, koja ima dobre odnose sa Srbijom, može utjecati na srbijanske vlasti da prihvate Ahtisaarijev plan, Gruevski je izjavio da se nada kako će nova vlada Srbije naći načina da podrži rješenje ovog pitanja bez dovođenja do daljnjih turbulencija u regionu.
"Podrškom Ahtisaarijevom planu, Makedonija će pomoći Kosovu [na putu ka] integraciji u EU i NATO, tako da cijeli region može biti spreman za Evropu," izjavio je premijer Kosova Agim Čeku.
Crna Gora proslavila prvu godišnjicu nezavisnosti
Za prvih 12 mjeseci nezavisnosti, Crna Gora se pridružila UN-u i drugim ključnim međunarodnim organizacijama, a onda je prezela korake ka izgradnji užih veza s EU i NATO-u.
(AFP, AP, FT, Beta - 20/05/07; Javno.hr - 18/05/07; Balkanska mreža istraživačkog novinarstva -- 15/05/07-20/05/07)
Crna Gora je nakon referenduma prošle godine dobila nezavisnost. [Getty Images]
Slaveći prvu godišnjicu nezavisnosti svoje zemlje, crnogorski lideri su u nedjelju (20. maj) obećali da će ovu jadransku republiku uvesti u EU i NATO.
Crna Gora je održala referendum o nezavisnosti 21. maja 2006, kad je većina glasača s glasačkim pravom podržala odvajanje iz labave unije sa Srbijom, ustanovljene 2003.
Ova zemlja -- čiji se broj stanovništva procjenjuje na 685.000 ljudi -- postala je zadnja od republika bivše Jugoslavije koja je okončala svoj bliski savez sa Srbijom.
"Mi smo ponosni što smo realizirali san naših predaka," izjavio je u nedjelju, kako navodi AP, crnogorski predsjednik Filip Vujanović, u obraćanju vladinim zvaničnicima i diplomatima koji su se okupili na svečanosti u Podgorici.
"Mi smo i dalje posvećeni vladavini zakona, liberalnoj ekonomiji ... i održavanju dobre saradnje sa svojim susjedima", kao i sa svjetskim silama, izjavio je Vujanović.
Island i Švicarska su bile prve zemlje koje su priznale Crnu Goru, uskoro nakon što je ona 3. juna 2006. objavila svoju nezavisnost.
Uskoro je uslijedilo i priznanje od strane drugih republika bivše Jugoslavije, drugih zemalja u regionu i svijetu.
Do kraja juna, Crnu Goru su kao nezavisnu državu priznali EU i OSCE, i ona je postala 192. članica UN-a.
Zemlja također ili učestvuje ili ima puno članstvo u najmanje dvadesetak drugih međunarodnih organizacija, između kojih u MMF-u, grupaciji Svjetske banke i Vijeću Evrope.
Euroatlantske integracije također predstavljaju osnovni prioritet.
Skupa s Bosnom i Hercegovinom i Srbijom, Crna Gora se u decembru pridružila programu NATO-a Partnerstvo za mir, čime je načinila prvi korak ka konačnom članstvu u ovom paktu od 26 zemalja.
Povjerenik EU za proširenje Olli Rehn i crnogorski premijer Željko Šturanović 15. marta parafirali su sporazum o stabilizaciji i pridruživanju (SSP), kao prvi ključni korak na putu ka pridruživanju.
Potpisivanje se očekuje u jesen ove godine.
"Naše opredjeljenje je jasno: puno članstvo u NATO-u ... u EU," rekao je Vujanović.
Uprkos napretku ostvarenom u smislu euroatlantskih integracija, opozicioni lideri kritizirali su vlasti zbog neispunjavanja svojih obećanja.
"Vrijeme je pokazalo da građani nisu dobili ono što je obećano -- poboljšanje svojih loših ekonomskih i socijalnih standarda," izjavio je Predrag Bulatović iz prosrpske Socijalističke narodne partije, kako navodi AFP.
Milo Đukanović, koji je predvodio svoju zemlju do nezavisnosti i sišao sa mjesta premijera u novembru, izjavio je da osiguranje ekonomskog rasta Crne Gore i jačanje državnih institucija predstavljaju glavne zadatke njegove stranke i koalicione vlade koju ona predvodi.
Očekuje se da Crna Gora dobije svoj prvi ustav kao nezavisna zemlja kasnije u toku godine.
Nakon mjeseci diskusije u parlamentu, nacrt ustava je sad predmet javne rasprave, koja se treba zaključiti 28. maja.
Dokument će zatim biti iznijet na glasanje u parlamentu s ukupno 81 mjestom.
Za njegovo usvajanje potrebna je dvotrećinska većina.
Šef NATO-a apelovao na Srbiju da uhapsi odbjegle ratne zločince
Obaveze Srbije prema UN-ovom tribunalu za ratne zločine u Hagu i prema procesu statusa Kosova bile su na vrhu dnevnog reda u razgovorima generalnog sekretara NATO-a Jaapa de Hoopa Scheffera s visokim zvaničnicima u Beogradu u četvrtak.
(The Washington Times, Blic, DPA - 09/03/07; AP, Reuters, DPA, AKI, UPI, Beta, B92, NATO - 08/03/07)
Predsjednik Srbije Boris Tadić (desno) dočekuje generalnog sekretara NATO-a Jaapa de Hoopa Scheffera pred njihov sastanak u Beogradu u četvrtak (8. marta). [Getty Images]
Generalni sekretar NATO-a Jaap de Hoop Scheffer je u četvrtak (8. marta) apelovao na Srbiju da ispuni svoje obaveze prema Međunarodnom krivičnom tribunalu za bivšu Jugoslaviju (ICTY).
To predstavlja ključni uslov za euroatlantske integracije zemlje, naglasio je on tokom razgovora s višim zvaničnicima Srbije.
Tokom svog samita u Rigi u novembru prošle godine, Alijansa je pozvala Srbiju da se pridruži njenom programu Partnerstvo za mir (PfP).
Iako se taj potez smatra korakom prema konačnom punom članstvu u paktu 26 zemalja, Srbija ipak mora ispuniti zahtjeve u smislu hapšenja optuženika za ratne zločine, rekao je de Hoop Scheffer.
"Nismo zaboravili na to," rekao je šef NATO-a nakon svog sastanka s ministrom vanjskih poslova Vukom Draškovićem, navodi agencija AP.
"To je moja glavna poruka."
ICTY traži izručenje šest odbjeglih optuženika za ratne zločine.
Na vrhu te liste su bivši vojni komandant bosanskih Srba Ratko Mladić, za koga se generalno smatra da se sakriva u Srbiji, i ratni lider bosanskih Srba Radovan Karadžić.
Obojicu čeka optužba za genocid zbog njihove navodne uloge u srebreničkom masakru iz 1995. i zbog 43-mjesečne opsade Sarajeva.
De Hoop Scheffer je izjavio da je izručivanje odbjeglih ratnih zločinaca još uvijek "krajnje važan element" za NATO.
"Stav saveznika je da bi, što je prije moguće, i to bolje prije nego kasnije, oni koji su optuženi za različite zločine trebali biti na tribunalu," rekao je on.
Još jedno pitanje o kojem je šef NATO-a razgovarao sa zvaničnicima Srbije, između kojih s predsjednikom Borisom Tadićem i premijerom u odlasku Vojislavom Koštunicom, bilo je proces utvrđivanja budućeg statusa Kosova.
Njegova posjeta Beogradu uslijedila je dva dana pred konačnu rundu pregovora na visokom nivou pod vodstvom UN-a po tom pitanju, zakazanu za subotu u Beču.
Tadić i Koštunica će predvoditi srbijansku delegaciju, u kojoj će također biti Drašković i članovi srbijanskog pregovaračkog tima za razgovore o statusu.
De Hoop Scheffer je izrazio nadu da će sastanak u subotu biti "pozitivan" i otvoriti put za rezoluciju Vijeća sigurnosti o konačnom statusu Kosova.
On je obećao da će KFOR sa silom od 16.000 ljudi nastaviti garantirati bezbjednost za sve u pokrajini.
"Ja vas mogu uvjeriti da će vojnici NATO-a... ostati na Kosovu u narednom periodu da bi radili ono što i rade, a to je da štite svakog pojedinačnog građanina," rekao je on novinarima u Beogradu.
"NATO neće odustati od svoje odgovornosti."
Nisu sve "novosti" za štampanje
Pošto novinski uredi i online novine prikupljaju iste novosti i razašilju ih širom svijeta, brzo može doći do stizanja pogrešnih informacija -- kako su utvrdili blogeri iz Srbije.
Balkanblogs za Southeast European Times – 29/09/06
Bašta kafića u centru Beograda.
Nekoliko medijskih kuća je objavilo lažnu priču o kafiću koji je navodno dobio naziv po najtraženijem teroristi svijeta, Osami Bin Ladenu, kao tačnu. [Fotografija za SETimes - Robert Herschbach]
Internet predstavlja ogromnog provodnika novosti i informacija.
Isto tako je on neobično dobar za prenošenje glasina, aluzija, lažnih uzbuna i prijevara.
Možda nas privlačni mogućnost pristupa svjetskim događanjima na pritisak prsta, pa smo lakovjerniji, ili možda jednostavno nema dovoljno onih koji provjeravaju činjenice da bi se oduprlo navalama podataka.
U želji da ispitaju koliko je lako zamutiti kibernetski prostor senzacionalnim novostima, na par srbijanskih blogova je ovog mjeseca namjerno postavljeno nekoliko lažnih izvještaja, samo da se vidi šta će se desiti.
Ilegalni poslastičari otpočeli su razgovorom o navodnom "Kafiću Osama" u Beogradu. Navodno je (izmišljeni) objekat bio pod pritiskom vlasi i uvrijeđenih diplomata da promijeni naziv.
Mediji širom svijeta su proslijedili ovaj biser od vijesti, svaki iz svoje perspektive.
Međutim, malo njih se potrudilo da provjeri je li ta priča zaista tačna.
Nakon par dana, Mirror B92 postavio je još jednu izmišljotinu, o nekom limaru iz Beograda koji dobro zarađuje praveći lažne hrvatske registracije -- za Srbe koji planiraju provesti odmor u toj susjednoj zemlji.
Bosanski, hrvatski i slovenski mediji prenijeli su tu priču, koja je dovela do toga da su zakonodavci pozvali na pravljenje sigurnijih registracija koje se ne bi mogle tako lako falsifikovati.
U intervjuima za Vreme i TV B92, varalice na Ilegalnim poslastičarima su rekli da su samo htjeli nešto naglasiti: mediji, koliko god da su poštovani i ozbiljni, objaviće bilo šta ako to izgleda dovoljno interesantno i provokativno.
Iako je priča o "kafiću Osama" bila isprazna, ona pokazuje moć i utjecaj koji mediji vrše na poimanje ozbiljnijih pitanja, tvrde oni.
Od izmišljenih novosti, okrećemo se ka realnosti na televiziji.
Još jedna vruća tema na srbijanskoj blogosferi ove sedmice je bila "Veliki brat", domaća verzija međunarodno popularne emisije, "Veliki brat".
"Veliki brat je okupirao Srbiju!" piše lonelyrider.
"To je samo prosti psihološki eksperiment -- zatvorite 13 ljudi na tri mjeseca, natjerate ih da skupa žive i da se vole ili mrze!
Kad vidite majmune u zoološkom vrtu, i oni se tačno isto tako ponašaju, ali ne vidim da baš uživaju!"
Armagedon je ljut.
"Veliki brat nas uči da postajemo voajeri i egzibicionisti -- ljudi kojima ništa nije sveto -- i da sve prodajemo za novac… to je sociološka i psihološka pornografija," protivi se on.
"Hajde Veliki brate, pokaži nam šta još znaš.
Želimo prepoznati taj svoj mazohizam, želimo ga gledati, smijati se tome koliko nisko možemo pasti i kako možemo puzati, koliko se jeftino prodajemo i kako pokazujemo svoje slabosti.
Aplaudirat ćemo svakoj tvojoj želji, jer ti nam plaćaš a onda nam zamućuješ glave, a mi se ne žalimo jer postajemo zombiji koji su prodali svoju dušu za 100.000 eura."
Za rješavanje spora oko naziva potrebni su saradnja i dijalog, kaže lider Nove demokratije
Osnovana tek prošlog mjeseca, stranka Nova demokratija bivšeg makedonskog ministra zdravlja Imera Selmanija izranja kao "konstruktivna opoziciona"
Goran Trajkov za Southeast European Times iz Skoplja – 13/10/08
Predsjednik Nove demokratije Imer Selmani. [Getty Images]
Southeast European Times: Nova demokratija predstavlja novu političku stranku na sceni u Makedoniji.
Promovišući stranku, vi ste rekli kako podržavate brzu integraciju u EU i NATO.
Mislite li da je spor oko naziva s Grčkom vrijedan izostajanja iz NATO-a i EU?
Imer Selmani: Stav Nove demokratije je jasan.
Mi smatramo da pitanje identiteta i spor oko naziva predstavljaju dva odvojena pitanja.
U Makedoniji, od 90 do 100% stanovništva želi biti dio NATO-a i EU.
Mislim da je … [rješenje da] političke elite pronađu kompromis s Grčkom tako da ne diraju u integritet niti identitet Makedonaca, etničkih Makedonaca.
Rješenje neće doći samo, ono se mora tražiti, o njemu se mora pregovarati.
U tom smislu, mislim da je po prvi put za preko deset godina, to pitanje postalo vrlo ozbiljno.
SETimes: Stav Makedonije i premijera Nikole Gruevskog o sporu oko naziva s Grčkom dobro je poznat.
Kakav je stav vaše stranke?
Da li podržavate stav vlade po tom pitanju?
Selmani: Vlada ima jasan stav da svako prihvatljivo rješenje u budućnosti mora proći na referendumu, tako da može dobiti široku podršku građana.
Ne mogu reći da je to laka tema koju bi svako mogao sjesti i vrlo lako riješiti.
To je kompliciran proces, za koji je potreban konsenzus unutar političkih stranaka u Makedoniji.
Ja još uvijek ne vidim taj kompromis.
To znači da nam je potrebno više saradnje, više dijaloga, da bismo se bolje pripremili -- ne samo za predlaganje rješenja, nego i za prihvatanje rješenja s kojim se naši građani [slažu].
SETimes: Nedavno je bilo mnogo špekulacija u makedonskim medijima u vezi s priznavanjem Kosova od strane Makedonije.
Vlada kaže da to priznanje zavisi od državnih interesa, dok etnički albanske političke stranke kažu da odbacuju "ucjene".
Da li bi Makedonija trebala priznati Kosovo, i ako bi, kad?
Stranka predstavlja drugu opciju za etničke Albance u Makedoniji, kaže Selmani. [Getty Images]
Selmani: Stav ove vlade nije nov.
Ja državne interese izjednačavam s demarkacijom granice između Makedonije i Kosova, i mislim da je to pitanje [riješeno] na najbolji mogući način.
Svi su očekivali neke sporove ili probleme, ali demarkacija je obavljena vrlo brzo, uredno i elegantno, [na] međusobno zadovoljstvo.
Mislim da nije dobro ostavljati [mjesta] za špekulacije, a to će biti slučaj ako Makedonija nastavi da se uzdržava od priznavanja Kosova bez ikakvog objašnjenja.
Moje mišljenje je da ne bismo trebali čekati s priznavanjem Kosova, osim ako nema nečega što građani ne znaju.
A ako ne znaju, to im se treba objasniti na transparentan način.
SETimes: U članstvu Nove demokratije nalaze se neki bivši zvaničnici Demokratske partije Albanaca (DPA).
Vi ste izjavili da ste napustili DPA jer u toj stranci nije bilo demokratske klime.
Lider DPA Menduh Thaci kaže da Nova demokratija predstavlja projekat Gruevskog usmjeren na eliminaciju albanskih političkih stranaka.
Kako odgovarate na te optužbe?
Selmani: Nova demokratija ne predstavlja ni projekat Thacija ni projekat Gruevskog i njegove VMRO-DPMNE.
Nova demokratija je projekat koji odgovara na potrebu Albanaca za političkom alternativom koja će imati vrijednosti. Stranka služi kao rješenje za mnoga pitanja -- ne samo za Albance u Makedoniji, nego i za druge zajednice koje žive u ovoj zemlji.
Nova demokratija je politička stranka koja je neophodna za ovaj trenutak.
DPA i Albanska unija za integraciju (DUI) na istom su putu već godinama -- čime izazivaju sukobe unutar albanske zajednice ili sukobe između Albanaca i drugih zajednica. Ovo je stranka za one koji nisu imali prilike u postojećim strankama -- intelektualce, profesore, privrednike, studente i obične ljude koji se nisu identificirali sa DPA ni DUI.
SETimes: Kakav je stav Nove demokratije po pitanju četiri predmeta koji se iz Haga vraćaju u Makedoniju?
Selmani: Mi u potpunosti poštujemo Ohridski okvirni sporazum.
Mislim da duh Ohridskog okvirnog sporazuma ne zagovara otvaranje novih predmeta tamo gdje bi -- po principu domina -- primjer moglo slijediti mnogo drugih predmeta iz prošlosti.
Nikakvo otvaranje starih rana iz sukoba iz 2001. nije produktivno za međuetničke odnose u Makedoniji.
Mislim da ni NATO niti EU ne žele oblasti sa sukobima u svojim okvirima.
I jedni i drugi žele imati stabilnost prije svega, i svaka pojava nedobrosusjedskih odnosa mogla bi kasnije biti prepreka za našu integraciju u NATO i EU.
Beogradski ekspert za sigurnost govori o prijetnjama u Srbiji i na Kosovu
Vrhunski beogradski ekspert za sigurnost kaže da sad nije vrijeme za povlačenje međunarodnih snaga s Kosova.
Srbijanski ekspert za sigurnost Zoran Dragišić [Nikola Barbutov/SETimes]
Zoran Dragišić, savjetnik pregovaračkog tima Beograda u predstojećim pregovorima s Prištinom, profesor je na beogradskom Fakultetu sigurnosnih studija.
On je i programski direktor pri Međunarodnom institutu za sigurnost -- nevladinoj organizaciji čije osoblje čine međunarodni eksperti za sigurnost i odbranu.
U okviru šireg intervjua za SETimes, on je izrazio zabrinutosti vezane za potencijalno pogoršavanje sigurnosti na Kosovu, pribojavajući se nasilja nad Srbima na sjeveru.
SETimes: Kako vi gledate na sigurnosnu situaciju na Kosovu?
Ima li ikakvih sigurnosnih rizika po Srbiju i region?
Zoran Dragišić: Trenutno sigurnosna situacija na Kosovu nije loša.
Međutim, politička situacija je teška i komplicirana, tako da nasilje može izbiti u svakom trenutku.
Nakon izvještaja specijalnog izvjestitelja Vijeća Evrope Dicka Martyja o trgovini organima kosovskih Srba, postoji sigurnosna prijetnja koju predstavlja ponovno buđenje albanskog patriotizma.
Očekujem ozbiljne probleme -- Marty je udario u osinje gnijezdo.
Grupa koja vodi trgovinu ljudskim organima [obuhvaća] teške i opasne kriminalce, i ako se protiv njih načini neki potez, a sve ukazuje da hoće, patriotizam će se ponovno upaliti.
Već postoje glasovi koji izvikuju da napad na Hashima Thacija predstavlja napad na Kosovo.
Bojim se da se taj scenario već najavljuje na Kosovu, takozvana "Kosovska oluja" -- masovni napad na Srbe na sjevernom Kosovu, totalno etničko čišćenje.
EULEX ima odobrene maksimalne snage od 1.950 međunarodnih policajaca, sudaca, tužilaca i carinika, te do 1.200 lokalnog osoblja. [Reuters]
Taj scenario, koji nije toliko nevjerovatan, ozbiljno bi destabilizirao Srbiju.
Kosovo predstavlja veliki sigurnosni rizik zbog fizičkog ugrožavanja lokalnih Srba i zbog potencijalnog terorizma, s obzirom na sve češće spominjanje radikalnih islamističkih vehabijskih pokreta na Kosovu.
S druge strane, Kosovom manipuliraju politički nitkovi iz Beograda, koji, zbog nedostatka političkih ideja, manipuliraju Kosovom radi produženja svog vlastitog političkog života.
SETimes: Pregovori između Beograda i Prištine su na horizontu, a vi ste jedan od savjetnika i stratega pregovaračkog tima iz Beograda.
Da li ti razgovori mogu doprinijeti ublažavanju aktuelne usijane situacije i unaprijediti sigurnost na Kosovu?
Dragišić: Nadam se da će se tim pregovorima uspjeti opustiti odnosi.
Srbija je zauzela dobar i konstruktivan stav; ona više nije stroga i iznosi pitanja vezana za svakodnevni život.
Situacija bi se mogla smiriti.
SETimes: Da li je Kosovo spremno za potpuni odlazak međunarodnih trupa?
Kakvog bi to utjecaja imalo na sigurnosnu situaciju?
Dragišić: Nisam siguran da će uskoro biti uslova za potpuno povlačenje međunarodnih trupa s Kosova, iako se njihov broj vidno smanjuje u zadnjih par godina.
Nema ozbiljne eskalacije nasilja od marta 2004.
Međutim, političke okolnosti su takve da nasilje može izbiti u svakom trenutku.
EULEX i kosovska policija nisu dovoljni za sprječavanje nasilja.
Za takav jedan slučaj, treba biti spremno još vojnika u Makedoniji i u BiH.
SETimes: Da li bi se Srbija trebala pridruživati NATO-u?
Dragišić: Mislim da Beograd slijedi glupu politiku odustajanja od euroatlantskih integracija.
Da je Srbija slijedila pametniju politiku, ona bi do sad postala članica NATO-a, što bi značajno ojačalo našu poziciju.
Mi imamo potpuno suludu politiku, koju ja ne shvaćam, a koju neki pokušavaju nazvati vojnom neutralnošću, ali ona to nije.
Nije dovoljno samo reći da je neko vojno neutralan.
Srbija ima potpuno dezorijentiranu sigurnosnu politiku, što je jedan od razloga zašto je naša pozicija na Kosovu loša.
Mi smo okruženi zemljama-članicama NATO-a, koji predstavlja jedan veliki vojni, politički i sigurnosni savez kome treba neprijatelj, a mi se postavljamo u poziciju idealnog neprijatelja.
"Da je Srbija slijedila pametniju politiku, ona bi do sad postala članica NATO-a, što bi značajno ojačalo našu poziciju," kaže Dragišić. [Reuters]
Euroatlantske integracije predstavljaju jedinu pametnu odluku, s obzirom na našu geografsku poziciju.
To je jedina mogućnost koja nama i regionu pruža dugoročnu stabilnost -- opcija koja nudi rješenja za ekonomske, sigurnosne i političke probleme.
To međutim ne odgovara jakim kriminalnim lobijima, jer pristupanje NATO-u i EU sobom nosi uređenje države u skladu s određenim principima, što znači da stvari više ne mogu funkcionirati onako kako funkcioniraju sad.
SETimes: Da li Srbija ima ikakvih sigurnosnih problema sa svojim susjedama u regionu?
Dragišić: Srbija nema značajnih problema sa svojim susjedama.
Jedini potencijalni problemi leže u odnosima sa BIH, izmjenama Dejtonskog mirovnog sporazuma i ustavnim preuređenjem BiH, do čega mora doći.
Bosna će ili postati normalna zemlja ili se raspasti.
Bilo bi vrlo dobro za Srbiju, umjesto da odbacuje svaku zamisao o izmjenama Dejtonskog sporazuma, da odluči kakve izmjene smatra prihvatljivima.
Izmjene u smislu federalizacije BiH, gdje bi Republika Srpska ostala federalna jedinica, prihvatljive su Srbiji i Srbima.
Na taj način se očuvava konstitutivni karakter srpskog naroda u BiH.
Tvrdoglavo odbijanje Srbije da prihvati ikakve izmjene i dopune Dejtonskog sporazuma na kraju će nas dovesti u poziciju da će nam se te izmjene baciti pred noge i biti nam rečeno "uzmite ili ostavite".
Onda ćemo početi da kukamo i žalimo i da se oslanjamo na međunarodno pravo i rusku podršku.
I na kraju ćemo završiti na isti način kao i u prošlosti.
SETimes: Bojite li se tenzija vidljivih u Sandžaku, regionu Srbije sa većinskom muslimanskom populacijom?
I da li Srbija, kao što tvrdi muftija Islamske zajednice Srbije Muamer Zukorlić, krši prava Bošnjaka?
Dragišić: Muftija Zukorlić ima najveći politički utjecaj u Sandžaku i zahvaljujući nekim glupim potezima Beograda on dobiva sve više mogućnosti za ostvarivanje poena.
Ti potezi muftiji Zukorliću daju mnogo veću važnost nego što bi je inače imao.
Ne može se govoriti o bilo kakvom kršenju ljudskih prava u Sandžaku, o Srbiji se svašta može reći, ali nad njenim manjinskim zajednicama se ne vrši diskriminacija.
Sandžak je siromašan i jako nerazvijen region gdje ja također vidim socijalne nemire kao potencijalnu sigurnosnu prijetnju.
SETimes: Po vašem mišljenju, šta predstavlja najveći sigurnosni problem u Srbiji?
Dragišić: Organizirani kriminal -- prijetnja demokratskom poretku.
On je zagadio politiku i medije.
On predstavlja opasnost od potpunog ubijanja institucija u Srbiji.
Pokušaj kontrole državnih institucija prljavim novcem najopasniji je oblik korupcije.
Siromaštvo i loša sveukupna ekonomska situacija predstavljaju potencijalnu prijetnju po socijalnu stabilnost u Srbiji. [Reuters]
Organizirani kriminal može se pronaći u svakoj pori društva, ali većinom u politici i ekonomiji.
Bojim se da će Srbija, ako se ne učini nešto povodom toga, zapasti u jedan novi oblik totalitarizma, koji će biti posljedica organiziranog kriminala, a ne neke velike ideologije, kakav je slučaj bio u prošlosti.
Iza sveg tog nasilja kojem u zadnje vrijeme svjedočimo na ulicama Beograda je organizirani kriminal.
Rješenje leži u radikalnoj reformi političkog sistema i izbornog zakona, kojim će se članovima parlamenta omogućiti da odista postupe kao predstavnici naroda, a ne kao predstavništva svojih stranačkih lidera.
Ako ne bude bilo jakih institucija i kontrolnih mehanizama, njih će progutati organizirani kriminal.
SETimes: Koliko ekonomska situacija predstavlja sigurnosni rizik?
Dragišić: Siromaštvo predstavlja veliku sigurnosnu prijetnju.
Nizak životni standard, mala kupovna moć i velika nezaposlenost predstavljaju dobru osnovu za razvoj svakog socijalno neprihvatljivog ponašanja.
Siromaštvo za društvo predstavlja ono što oslabljen imuni sistem predstavlja za fizičko tijelo.
Sve se lijepi na siromašne: bolesti, kriminal, korupcija i ekstremizam.
Siromašni su mnogo podložniji manipulacijama i cijena svega pada, otuda se mogu bespravno kontrolirati društvene struje s mnogo manje novca.
I siromaštvo i nezaposlenost, a ovo drugo je već prešlo cifru od milion ljudi, predstavljaju vrlo ozbiljne sigurnosne prijetnje.
SETimes: Da li Srbiji prijete socijalni nemiri?
Dragišić: Socijalni nemiri se već neko vrijeme očekuju i najavljuju u Srbiji, ali se nisu desili.
Nažalost, niko u Srbiji se ne buni, a to je vrlo opasno.
Bilo bi bolje kad bismo se digli i demonstrirali protiv loše ekonomske situacije, izvršili pritisak na vladu i srušili je, kao i drugdje u svijetu.
Kad se nagomilaju, problemi eksplodiraju, i onda će biti katastrofa.
Nezadovoljstvo će se lako prevesti u radikalni nacionalizam i slična bezumlja.
Mi jesmo srušili Miloševića, ali nismo iznijeli neka osnovna pitanja i sproveli tranzicije i promjene od osnovne važnosti.
Još uvijek nismo iscrpili sve mogućnosti za rješavanje socijalnih problema bez nasilja, ali ako se uskoro nešto ne učini, bojim se da bi moglo biti prekasno.
EK dala povoljno mišljenje o ulasku Hrvatske u EU 2013. godine
Evropska komisija pohvalila je u srijedu Hrvatsku zbog napretka ostvarenog ka ispunjavanju kriterija za članstvo u EU, ali je saopćila da na određene oblasti treba obratiti dodatnu pažnju.
(EurActiv - 13/10/11; Evropska komisija, Euobserver, RFE/RL, The Sofia Echo - 12/10/11)
"Preostale obaveze trebale bi se ispuniti prije pristupanja," kaže se u izvještaju Evropske komisije od srijede (12. oktobra). [Reuters]
Hrvatska je ostvarila dobar sveukupni napredak u procesu pristupanja u zadnjih 12 mjeseci, kaže se u izvještaju Evropske komisije (EK) od srijede (12. oktobra), uz davanje i povoljnog mišljenja o planiranom ulasku zemlje u EU 2013. godine.
Pohvalivši Hrvatsku za napredovanje koje je ostvarila u oblastima pravosuđa i temeljnih prava -- kao i u pravosuđu, slobodi, a posebno sigurnosti -- Komisija je Zagreb pozvala da se fokusira na ispunjavanje svih drugih obaveza koje je preuzela tokom pregovora o članstvu s Briselom.
"Preostale obaveze trebale bi se ispuniti prije pristupanja," kaže se u godišnjem izvještaju EK o napretku. "Komisija će pažljivo pratiti napredak koji Hrvatska ostvaruje u svim oblastima sve do datuma pristupanja."
Hrvatska je započela svoje pregovore o članstvu s EU u oktobru 2005.
Po završetku pregovora 30. juna ove godine, Brisel je odredio 1. juli 2013. kao privremeni datum za ulazak zemlje u Uniju kao njene 28. članice.
Službeno potpisivanje ugovora očekuje se 19. decembra.
"Moram reći da ne osjećam nikakvu posebnu euforiju zbog tog nedavnog izvještaja.
Samo jedan od mnogih.
Imali smo toliko mnogo zahtjeva od EU da moram reći da zaista ne obraćam više mnogo pažnje na te novosti," kaže studentica ekonomije Ivana Ljubičić.
Zagrepčanka Maja Antić izjavila je za SETimes kako se nada da je sad sav posao sa EU završen i "da ćemo potpisati te Ugovore i onda postati članica, te imati jednaka prava kao i građani drugih zemalja EU kad se radi o putovanjima i o mogućnosti studija".
Mato Tokić, koji je kuhar, kaže da mu se nalazi u izvještaju sviđaju. "Ovo pokazuje da smo dobro uradili svoj posao i da smo spremni na pridruživanje," kazao je on za SETimes.
Evropski povjerenik za proširenje Stefan Fule izrazio je u srijedu nadu da će Evropski parlament blagovremeno dati svoj pristanak kako bi omogućio da se to desi prema planu.
Predstavljajući paket proširenja bloka za 2011, uključujući izvještaj o napretku Hrvatske i izvještaje za druge kandidae i potencijalne kandidate za EU, povjerenik je Hrvatsku naveo kao "najbolji primjer" kredibiliteta politike širenja iz Brisela.
"Naša politika ima kredibilitet, jer zemlje ispunjavaju svoje reforme, a EU ispunjava svoje obaveze kad se ispune uslovi za to," izjavio je Fule.
"Demokratija funkcionira.
Temeljna prava se poštuju.
Ekonomija je prebrodila finansijsku krizu," izjavio je Fule. "A Hrvatska će biti spremna na prihvaćanje prava i obaveza iz članstva od dana pristupanja."
Međutim, dok do toga ne dođe, ta balkanska zemlja, koja, nakon ulaska Slovenije 2004, treba postati druga republika bivše Jugoslavije koja se pridružuje Uniji, ima još posla.
"Hrvatska se obavezala da će nastaviti osiguravati održive rezultate, posebno u oblastima pravosudnih i upravnih reformi, borbe protiv korupcije, manjinskih prava, povratka izbjeglica i ratnih zločina," saopćeno je iz EK.
Svoj prilog za ovaj izvještaj dala je dopisnica SETimesa Nataša Radić.
Crna Gora zadovoljna izvještajem o napretku EK
Napredak u svim obuhvaćenim oblastima pozdravili su i vlada i opozicija.
Nedjeljko Rudović za Southeast European Times iz Podgorice -- 14/10/11
EK: Crna Gora otvara pregovore za članstvo u EU. [Reuters]
Evropska komisija (EK) preporučila je u svom izvještaju o napretku od srijede (12. oktobra) da Crna Gora otvori pregovore za članstvo u EU, izjavivši da je zemlja ostvarila zadovoljavajući napredak u političkim i institucionalnim reformama.
EK je zapazila napredak u svim oblastima, što je evropskog povjerenika za proširenje Stefana Fulea navelo da objavi da nijedna država članica EU neće propustiti da odobri početak pregovora s Crnom Gorom.
Vlada i cjelokupna opozicija u Crnoj Gori pozdravili su preporuku EK.
"Ovo je veliki korak ka kolektivnom i jedinstvenom jačanju sredine za reforme.
Nju su isprva stvorile vladajuće strukture, kako bi ojačale svoju moć u odnosu na konzervativnu i nacionalističku opoziciju, ali je to postalo osnovno sredstvo za dalju demokratizaciju i borbu protiv organiziranog kriminala i korupcije," izjavio je predsjednik Evropskog pokreta Momčilo Radulović.
Odluka EK bit će konačna ako je u decembru potvrde lideri 27 država članica EU.
Nakon što Hrvatska završi svoje pregovore s EU, Crna Gora će biti jedina balkanska zemlja u finalnoj, ali i najzahtjevnijoj fazi pristupanja EU.
Prema riječima analitičara, takvim statusom podržat će se domaće reforme te navesti vladu da rješava pitanja oko kojih bi možda inače oklijevala.
To oklijevanje posebno obuhvata vladavinu prava, nezavisnost pravosuđa i borbu protiv korupcije i organiziranog kriminala.
Dok se poduzetim reformama intenziviraju postignuća u tim oblastima, Crna Gora mora ostvariti dodatni napredak, uključujući i jačanje kapaciteta uprave i državne revizije, kao i po pitanju slobode medija.
EK je parlament pozvala da bolje nadzire rad vlade, posebno putem čestog ispitivanja ministara, kako bi se opoziciji omogućilo da pokreće saslušanja.
Radulović je pojasnio da se procesom pregovora s EU omogućava i veći prostor za interveniranje iz inostranstva kako bi se riješile nepravilnosti u sistemima vlasti u Crnoj Gori.
"Time će se otvoriti dodatni prostor za demokratski i reformski pritisak i od strane institucija EU i od strane država-članica EU na vladajuće strukture i institucije u Crnoj Gori, kako bi one nastavile s dodatnim naporima," izjavio je Radulović za SETimes.
On tvrdi da će se oni koji ometaju taj proces institucionalne i demokratske konsolidacije suočiti s jakim pritiskom u zemlji od opće javnosti i eksperata, kao i od strane različitih međunarodnih i faktora iz EU.
Fule je pojasnio da će EU pokrenuti novi pristup u svojim pregovorima s Crnom Gorom.
U okviru tog pristupa će se prvo razgovarati o poglavlju 23, koje se odnosi na vladavinu prava, nezavisnost pravosuđa, slobodu govora i vidne rezultate u borbi protiv kriminala i korupcije.
To poglavlje bit će prvo na dnevnom redu, a zadnje će biti zatvoreno.
"Preporuka EK za datum pregovora za Crnu Goru jako podržava daljnji proces demokratizacije i evropeizacije zemlje," izjavila je za SETimes predstavnica Centra za civilno obrazovanje Daliborka Uljarević.
Uljarevićeva je pojasnila da je pristup Brisela tim pregovorima -- uslovljenim napretkom i konkretnim rezultatima -- vrlo koristan.
"Svim ovim će se intenzivirati komunikacija s Briselom, ali i suziti manipulacije. ... EU će pažljivo pratiti našu vladu, koja će biti obavezna poduzeti konkretnije i vidnije rezultate, jer će unutrašnji pritisak za provedbu reformi biti podržan pritiskom iz EU."
Međutim, nisu svi prigrlili taj izvještaj EK.
Član Nacionalnog vijeća za evropske integracije Boris Raonić izjavio je da ta preporuka nije nikakav razlog za euforiju.
"Jačanje upravnih kapaciteta neće ići lako," izjavio je Raonić za SETimes.
Srbija suočena s dvostrukim rizikom po sigurnost
Eksperti za sigurnost i vladini zvaničnici zabrinuti su da bi dvostruka kriza -- situacija na sjeveru Kosova i organizirani kriminal -- mogla dovesti do nemira.
Bojana Milovanović za Southeast European Times iz Beograda -- 14/10/11
Personal KFOR-a 30. septembra stražari na graničnom prijelazu Jarinje između Srbije i Kosova. [Reuters]
Tenzije koje su 27. septembra eksplodirale u nasilje na graničnom prijelazu Jarinje predstavljaju najnoviji primjer zabrinjavajućeg trenda, s potencijalno širim implikacijama.
Srbijanski ministar odbrane Dragan Šutanovac da bi ono što se dešava na granici moglo destabilizirati ne samo tu bivšu srbijansku pokrajinu, nego i šire.
"Bojim se kad se radi o nasilju na sjeveru Kosova, da bi to mogao biti uvod u probleme u širem regionu," izjavio je sredinom septembra Šutanovac za sedmičnik Novi magazin.
Na pitanje hoće li vojska Srbije štititi Srbijance, Šutanovac je izjavio da je stav Srbije da se za Kosovo bori mirnim i diplomatskim sredstvima.
Šef srbijanske policije Milorad Veljović složio se da tenzije tokom zadnjih par mjeseci predstavljaju potencijalni sigurnosni rizik.
Ipak, on je za SETimes izjavio da je problem Kosova primarno pitanje koje bi se trebalo rješavati diplomatskim pregovorima.
"Reakcija kosovskih ili srbijanskih policijskih snaga može biti kontraproduktivna.
Kosovo predstavlja politički problem i na njemu bi trebalo raditi na taj način.
Nadam se da će međunarodna zajednica i snage EULEX-a na Kosovu biti prijemčive za to," dodao je on.
On ukazuje na organizirani kriminal kao na možda važnije pitanje.
"Organizirani kriminal ne smije služiti kao izgovor za određene političke probleme i za njihovo nerješavanje," izjavio je Veljović, ponovivši da organizirani kriminal ne priznaje granice i stoga zahtijeva sveobuhvatnu saradnju na Balkanu.
Marko Milošević, analitičar pri beogradskom Centru za sigurnosnu politiku, očekuje da vojska Srbije neće učestvovati u mogućim nemirima na Kosovu.
"Srbijanska policija trenutno nije tome naklonjena i ne vjerujem da će vojska ili policija učestvovati u neredima na Kosovu.
Vojska nije intervenirala tokom političkih nemira na sjevernom Kosovu 2004, pa smatram da neće ni sad," izjavio je Milošević za SETimes.
On ističe da je osim sigurnosnog rizika po građane Kosova, dominantan još jedan, možda najvažniji -- organizirani kriminal, uključujući trgovinu ljudima i drogom.
"Nema direktne saradnje između srbijanske i kosovske policije; sva komunikacija ide preko EULEX-a.
To stvara bolje uslove da se kriminalne grupe dobro organiziraju i ujedinjavaju, bez obzira na nacionalnost.
Nedavno je na Kosovu razbijen jedan lanac za trgovinu ljudima, a uhapšeni su bili i Srbi i Albanci," dodaje Milošević.
Još jedan veliki sigurnosni rizik za Srbiju, rekao je on za SETimes, je ekonomska situacija.
"Stopa nezaposlenosti veća od 20% potencijalno predstavlja ogroman sigurnosni rizik.
Mi smo nedavno vršili istraživanje među građanima i veliki postotak izjasnio se da je spreman učestvovati u socijalnim nemirima, pa čak i u nasilju," izjavio je on.
Albanije u zastoju zbog političkog ćorsokaka
Rat između vlade i opozicije uzima danak po pitanju izgleda zemlje za EU.
Linda Karadaku za Southeast European Times iz Tirane -- 14/10/11
Evropski povjerenik Stefan Fule kaže da je Albaniji za napredovanje prema EU potreban kontinuiran međustranački dijalog. [Reuters]
U izvještaju EK objavljenom u srijedu (12. oktobra) nije preporučen kandidatski status za Albaniju.
U njemu je utvrđeno da je zemlja ostvarila ograničen napredak u ispunjavanju političkih kriterija za pridruživanje EU.
"Važne reforme vezane za EU u zastoju su zbog političkog ćorsokaka," kaže se u tom izvještaju.
"Napredak u radu na ključnim prioritetima i drugim izazovima utvrđenom u mišljenju je neravnomjeran."
U izvještaju se ukazuje na oblasti poput rada parlamenta, izbora, pravosuđa, antikorupcijske politike, imovinskih prava i unaprjeđivanja životnih uslova Roma.
"Albanija će trebati ostvariti značajne i trajne napore u svim oblastima utvrđenim u prošlogodišnjem mišljenju."
EK doduše naglasila da je poduzeta akcija na borbi protiv organiziranog kriminala, unaprjeđivanju tretmana zatvorenika i garantiranju dječjih prava.
Pored toga, zvaničnici u Briselu saopćili su da nema znakova da albanski politički lideri traže način za izlazak iz svoje dugotrajne pat-pozicije, što je dovelo do djelimičnog bojkota parlamenta i do blokiranja zakona.
"Neki pozitivni signali govore da političke stranke žele ponovno otpočeti dijalog.
To je hitno potrebno u cilju ponovne uspostave i održavanja nivoa saradnje kojim bi se omogućio napredak na putu ka evropskim integracijama," izjavio je evropski povjerenik Stefan Fule.
Prema riječima političkog komentatora Genca Mlloje, ti nalazi ne predstavljaju nikakvo iznenađenje.
I većina i opozicija smatrat će se odgovornima za neuspjelo pridruživanje Srbiji i Crnoj Gori u pregovorima za pristupanje EU, izjavio je on za SETimes.
"Ta epizoda otkriva da Demokratska partija (DP) i Socijalistička partija (SP), ili bolje rečeno, njihovi čelnici Sali Berisha i Edi Rama, nisu zaozbiljno shvatili ovu fazu članstva Albanije u EU, a njihova tvrdoglavost nije pokazala nikakve znake fleksibilnosti u ispunjavanju 12 zahtjeva koje je predstavila EK," kaže Mlloja.
"Svi drugi politički faktori trebali bi se ponovno angažirati kako bi Berishi i Rami oduzeli monopol na političkoj sceni Albanije," dodaje on.
Analitičar Zef Preci izjavio je da su u izvještaju prikazani problemi na koje Albanija nailazi kad se radi o izgradnji institucija slobodne tržišne ekonomije i utvrđivanju uloge unutrašnjih faktora u tom procesu.
"U tom izvještaju se jasno odražava da Albanija ima demokratski deficit," izjavio je Preci za SETimes.
On kaže da i "arogancija desničarske većine na vlasti i blokirajući stavovi ljevičarske opozicije" predstavljaju razloge za neuspjeli izvještaj EK.
Reagirajući na taj izvještaj, albanski predsjednik Bamir Topi izjavio je da će i dalje ohrabrivati političare da usvoje stvarno evropsko ponašanje.
"Ti politički akteri trebali bi pronaći načina za normalnu političku komunikaciju i propisan institucionalni dijalog kog nema već neko vrijeme, što je postalo i glavni razlog zašto [zemlja] nije dobila pozitivnu ocjenu od EU," izjavio je Topi.
Srbija: Šest godian nakon Miloševićevog progona
Iako je 5. oktobar 2000. donio kraj diktatorskoj valdavini Slobodana Miloševića, mnogi Srbi misle da potpuni prekid sa bivšim režimom – da ne spominjemo kraj jako raširenoj korupciji i organizovanom kriminalu – tek treba da se dogodi.
Davor Konjikušić iz Beograda za Southeast European Times - 11/10/06
Pristaše Demokratske Opozicije Srbije na mitingu 29. septembra 2000. u Beogradu.
Slobodan Milošević silazi dole usljed pritiska javnosti, najavljujući novu političku eru. [Getty Images]
Petog oktobra Srbija slavi značajnu godišnjicu – šest godina od masovnih demonstracija u Beogradu koje su označile kraj vladavine Slobodana Miloševića.
Na taj je dan, Demokratska Opozicija Srbije (DOS) sakupila nekoliko stotina hiljada ljudi ispred nekadašnje zgrade Parlamenta u Beogradu.
Nakon što su se sukobili sa policijom, građani su provalili u Parlament i nacionalnu televiziju, i sljedećeg dana Slobodan Milošević je priznao svoj poraz na izborima 24. septembra.
Predsjednički kandidat DOS-a, Vojislav Koštunica, preuzeo je funkciju predsjednika Jugoslavije.
Šest godina kasnije, građani se pitaju ''šta se promijenilo?''. Iako je narod naravno očekivao više, i iako je glavna prepreka započela sa ubistvom jednog od najaktivnijih reformatora Zorana Đinđića, ipak je došlo do mnogih promjena.
Nema više čekanja u dugim redovima za hljeb i mlijeko, benzin se više ne prodaje u plastičnim bocama na ulici, ljudi sada koriste kreditne kartice, plata u dinarima imaju svoju vrijednost, penzioneri su više-manje plaćeni redovno, i zemlja nije pod sankcijama već šest godina.
Najveća ekonomska poboljšanja nastupila su u prve tri godine nakon smjenjivanja Miloševića, kažu promatrači.
''Sadašnja vlada je nastavila da usvaja, u nešto razvodnjenoj formi, propise pripremljene od strane prethodne vladavine,'' kaže Kori Udovički, ministar za energetiku.
Kao rezultat, ''zadržana je ekonomska stabilnost, postignuta prijašnjih godina.''
I pored toga, Srbija se još uvijek suočava sa mnogim problemima.
Put do statusa članice EU blokiran je zbog nesposobnosti vlade da Hagu isporuči optuženika Ratka Mladića.
Problem na Koosovu je još uvijek otvoreno pitanje.
Srpski građani nerijetko putuju u inostranstvo i osim što im je bila potrebna viza za sve ostale evropske zemlje, sada im treba i za susjedne zemlje -- Bugarsku, Mađarsku i Rumuniju.
Većina građana nije zadovljna sa brzinom kojom se odvija ekonomska tranzicija i sa svojim životnim standardom.
Sve ove probleme će naslijediti onaj koji pobijedi na sljedećim izborima, i većina se analitičara slaže da su to trebali riješiti mnogo prije.
Na primjer, jedno od predizbornih obećanja DOS-a bilo je usvajanje novog ustava.
Trebalo je šest godina da se to dogodi.
Premijer Zoran Đinđić, ustrijeljen od strane plaćenog ubice 2003., bio je energični pristaša reformi. [Getty Images]
''Godišnja zarada stanovnika raste u prosjeku 4-5%,'' kaže Vladimir Goati, naučni savjetnik u Institutu društvenih nauka u Beogradu.
'' To je lijepa stopa rasta za razvijene zemlje ali to sada nije dovoljno za Srbiju.
Pozitivno je da je primjenjen evropski standard, da smo dio međunarodne zajednice i da smo poboljšali svoje odnose sa susjedima.
Nisu previše topli ali postoje.
Također je dobro da više nema političkih ubistava.
Kako bilo, spor i nedosljedan prekid miloševićevog režima je crna rupa demotratske vlade,'' kaže on.
Psiholog Žarko Trebješanin misli da su mnogi građani razočarani zbog toga što ekonomski uticajne osobe povezane sa bivšim režimom, koje nisu preuzele odgovornost za sumnje, često na nemoralan način ističu svoje bogatstvo.
''Građani se osjećaju izdani zato što su uvidjeli da se oni ljudi, koji su se obogatili na račun veze sa Miloševićem, nisu kaznili.
Zato su tako razočarani i deprimirani.
Građani Srbije ne glasaju jer misle da nije važno ko će pobijediti na izborima,'' kaže on.
Po mišljenju ministra za vanjske poslove Gorana Svilanovića, demokratske snage Srbije su bile kadre – jedva – da se slože da Milošević mora otići, ali tu se sve završilo.
'' Nije bilo nikakvog koncenzusa o drugim pitanjima, ili po pitanju ocjene Miloševićeve odgovornosti ili o budućnosti...
Mi smo imali apsoluti koncenzus za jednu činjenicu i ništa više.
I uspjeli smo.'' kaže on.
S druge strane, Svilanović objašnjava, jedna vrsta ''negativnog koncenzusa'' postoji o jednom pitanju: politika iza ubistva Zorana Đinđića.
''Onaj koji je ispalio metak biće žrtvovan i završiće u zatvoru.
Ništa dalje od toga ne smije biti predmet diskusije i niko izvan toga neće preuzeti odgovornost,'' kaže on.
Predsjednik Boris Tadić obilježio je godišnjicu konferencijom za štampu. '' Godina 2007. ima puni političi značaj za Srbiju,'' rekao je novinarima.
''Riješavanjem statusa Kosova i završetkom saradnje sa Haškim tribunalom, Srbija je postala zemlja puno bliža EU – što znači više investicija i riješenje najvećeg pitanja – siromaštva.''
5. oktobar je također prilika za građane Srbije da se sjete dvoje građana ubijenih tokom demonstacija, kao i 65-oro povrijeđenih.
Momčilo Stakić je umro od infarkta, dok je aktivista Demokratske Srpske Stranke (DSS) Jasmina Jovanović poginula tako što je pala pod kamion.
''Prije šest godina otišla je iz Pomoravlja u Beograd sa željom da napravi Srbiju boljom državom,'' kaže Ministar policije i potpredsjednika DSS Dragan Jocić, koji je položio vijenac na spomenik u ime premijera Vojislava Koštunice.
''Ona je imala veliku želju da živi u takvoj Srbiji.
Ovaj nesretan slučaj ju je spriječio u tome.
Sada je na nama da se svake godine preispitamo šta smo uradili i kako smo doprinijeli da se Menkin san ostvari,'' kaže on.
EK podržala plan za mjere strogoće u Grčkoj
BRISEL, Belgija -- Evropska komisija (EK) je u srijedu (3. februara) podržala plan za mjere strogoće u Grčkoj, davši zemlji rok do kraja 2012. da pod kontrolu stavi svoj ogromni budžetski deficit.
Komisija je saopćila kako bi Grčka trebala sredinom marta predstaviti privremeni izvještaj o napretku.
Atina je obećala da će do kraja 2012. smanjiti svoj budžetski deficit sa aktuelnih 13% od BDP-a do praga EU, postavljenog na nivou od 3%. "Komisija preporučuje ... da Grčka [poveća] djelotvornost javne uprave, ubrza penzionu i reformu zdravstva, unaprijedi funkcioniranje tržišta rada i djelotvornost sistema dogovaranja plaća," kažu iz EK.
Izgledi o kresanju plaća doveli su do toga da su grčki carinski službenici i poreznici u četvrtak prekinuli rad.
BBC naglašava da se vladin plan oslanja na to da će poreznici povratiti milijarde eura duga od neplaćenih poreza.
Na putu je još štrajkova protiv mjera upozorenja.
Glavni radnički sindikat GSEE saopćio je da će 10. februara organizirati 24-satni prekid rada. (BBC - 04/02/10; ANA-MPA, Reuters, DPA, Deutsche Welle - 03/02/10)
Sistem javnog zdravstva u Rumuniji na udaru kritika
Sve više Rumuna okreće se privatnom zdravstvenom sistemu zbog nepovjerenja u državni sektor.
Paul Ciocoiu za Southeast European Times iz Bukurešta – 09/06/10
Amalia Antoniu primljena je u bolnicu CFR2 u Bukureštu na manju operaciju. [Gabriel Petrescu/SETimes]
Kad je istaknuta rumunska operska pjevačica Amalia Antoniu u aprilu primljena u bolnicu CFR2 u Bukureštu na manju operaciju, nije uopće očekivala da će završiti u intenzivnoj njezi, u kritičnom stanju i da će je na životu održavati mašine.
"Oni [doktori] misle da je ona dobila infekciju u operativnoj sali, jer je tamo otišla savršeno zdrava," pojašnjava njena majka.
Nekoliko sati kasnije, u istoj bolnici, jedan drugi pacijent je također završio boreći se za život.
Istražitelji su zaključili da su ta dva pacijenta dobili nozokomijalnu (bolničku) infekciju, uzrokovanu nesterilnom sredinom.
Ta priča privukla je značajnu medijsku pažnju i pokrenuta je istraga.
Direktor bolnice, optužen za aljkavo upravljanje, izgubio je posao.
Odjel za materinstvo i neonatologiju, gdje je Antoniuova bila operirana, privremeno je zatvoren.
Par dana kasnije, smijenjena su četiri šefa odjela.
Kao rezultat toga, premijer Emil Boc naložio je temeljnu procjenu skoro 400 bolnica u zemlji.
One za koje se utvrdi da nisu pogodne za rad bit će pretvorene u skloništa, izjavio je on.
Specijalisti imaju svoje vlastito objašnjenje za tu pojavu.
"Nedavni slučajevi ... predstavljaju samo vrh ledene sante.
U realnosti, situacije kakva je viđena u bolnici CFR2 dešavaju se svakodnevno u javnim medicinskim institucijama u zemlji," izjavila je za SETimes urednica lista Evenimentul Zilei health Geta Roman.
"Pravila po pitanju higijene i sterilizacije postoje, ali ona nisu [podržana] strogom kontrolom, posebno u onim bolnicama koje kontrolira ministarstvo transporta, gdje su pravila blaža nego u drugim sličnim institucijama," kaže ona.
U martu su se tri bebe i pet majki zarazili stafilokokom u porođajnom odjelu bolnice CFR2.
U pokrajini Suceava, jedan pacijent koji je imao zakazanu dugo čekanu transplantaciju bubrega skinut je s liste nakon što je utvrđeno da je dobio dva oblika hepatitisa u jednoj javnoj bolnici.
Glumac Toni Tecuceanu umro je početkom ove godine u bolnici za infektivne bolesti Matei Bals u Bukureštu, nakon što se zarazio bakterijom Acinetobacter.
Predsjednik Ljekarskog koledža Vasile Astarastoaie kaže da svake godine u bolnicama u zemlji bude 10.000 slučajeva nozokomijalnih infekcija, što je najniži nivo u Evropi.
Međutim, ta cifra je niska, kaže on, jer osoblje ne prijavljuje sve slučajeve zbog mogućih sankcija.
Vasile Barbu, šef Udruženja za zaštitu bolesnika, ponudio je SETimesu bliži uvid u tu pojavu.
"Mi smo krajem prošle godine, tokom oktobra i novembra, radili jednu studiju i došli smo do zlokobnih rezultata.
Od svih bolesnika koje smo pratili -- pacijenata koji su imali operacije na otvorenom grudom košu, poput intervencija na srcu -- 30% je umrlo nakon što je izašlo iz bolnice zbog nozokomijalnih infekcija", izjavio je on.
"Također smo zaključili da većina infekcija dolazi iz uređaja za ventilaciju -- filtera i crijeva -- koji se ne mijenjaju i ne steriliziraju," pojasnio je Barbu.
"Bili smo šokirani što su u jednoj bolnici u Bukureštu, u istoj sobi, u uglu bile cijevi oprane samo vodom iz česme, a u drugom uglu, samo par metara dalje, oni su na gomilu stavljali one inficirane."
On kaže da njegovo udruženje, osnovano u augustu 2008, trenutno pruža pravnu pomoć pacijentima umješanim u 60 otvorenih slučajeva, dok je 900 predmeta u konačnoj predsudskoj fazi.
Ta organizacija također će uskoro pokrenuti kampanju protiv mita u bolnicama, izjavio je Barbu.
Kako gube povjerenje u državne bolnice, Rumuni se okreću privatnima.
MedLife, najveći privatni zdravstveni operater u zemlji, doživio je povećanje prihoda od 40% u odnosu na prošlu godinu, kad je zabilježio dohodak od 26,3m eura.
Uz ulaganja od 15m eura svake godine, MedLife želi proširiti svoju mrežu klinika i otvoriti svoju drugu privatnu bolnicu u Bukureštu.
"Ja sam rodila dijete u privatnoj bolnici, iako me je to [figurativno] koštalo] i ruku i nogu", kaže Diana za SETimes.
"Nakon što sam čula za toliko nesretnih događanja u državnim bolnicama, ja sam shvatila da je novac drugi po važnosti, a zdravlje je prvo.
Bila sam užasnuta time kroz šta je prošla jedna moja prijateljica u javnoj bolnici, gdje je njena mala beba dobila neku gljivicu tek par dana nakon rođenja," kaže ona.
Poslovni pregled: region razmatra čiste tehnologije
Nekoliko zemalja iz regiona potpisalo je sporazum o održivom razvoju i očuvanju.
Također u okviru poslovnih novosti: kompanija Turkish Airlines gleda povećati flotu.
Održiv razvoj i očuvanje Dinarskih Alpa su u žiži nove rezolucije. [Arhiva]
Predstavnici Crne Gore, Slovenije, Hrvatske, Makedonije, Albanije i Kosova potpisali su rezoluciju u srijedu (9. marta) u Brdu pri Kranju, u Sloveniji.
Njome se ima za cilj unaprjeđenje održivog razvoja i očuvanje Dinarskog alpa i susjednih oblasti, u cilju jačanja ekonomskog razvoja na osnovu čistih tehnologija.
Turkish Airlines, nacionalni avio-prijevoznik zemlje, dostavio je narudžbu za nabavku 13 aviona Airbus, objavio je proizvođač letjelica u utorak (8. maja).
Posao je vrijedan 1,6 milijardi američkih dolara.
Grčka vlada planira ponuditi i do 3 milijarde američkih dolara takozvanih dijasporskih obveznica za prodaju, objelodanjeno je u jednom zahtjevu američkoj Komisiji za obveznice i mjenice.
Ta emisija, prva svoje vrste, bit će ponuđena američkim investitorima u maloprodajnom sektoru.
Albanija će ove godine izgraditi 500 km regionalnih puteva.
Taj projekat, u vrijednosti od 52 miliona eura, finansirat će vlada, Svjetska banka i sredstva banaka koje podržavaju razvoj.
Bugarske kompanije planiraju početi s aktivnijim zapošljavanjem u drugoj polovini 2011, prema rezultatima ispitivanja konsultantske kompanije u polju kadrovskog upravljanja objavljenim u utorak (8. marta).
Oko 25% ispitanih poslodavaca naznačilo je da namjeravaju povećati broj svog personala u drugoj polovini godine, i za 6% u odnosu na prethodni kvartal, a samo 10% njih planira smanjiti broj osoblja.
Rumunsko ministarstvo komunikacija odvojilo je do 300 miliona eura za projekte ulaganja, objavio je ministar Valerian Vreme.
Sredstva će se upotrijebiti za finansiranje javnih i privatnih partnerstava, internet veza, provedbu elektronske trgovine i drugih integriranih aplikacija u segmentu malih i srednjih preduzeća.
Ured za vezu Evropske komisije u Prištini pripremio je program nepovratnih sredstava koje finansira EU, usmjerenih na unaprjeđivanje i razvoj poljoprivrednog sektora na Kosovu.
U okviru njega, EU će nepovratno odvojiti sredstva u iznosu od 5 miliona eura za 13 projekata ove godine, vezanih za preradu mlijeka, mesa, voća i povrća.
Srbijanska državna elektroprivreda EPS uzet će kredit od 80 miliona eura od Evropske banke za obnovu i razvoj, u cilju unaprjeđivanja uslova okoliša u rudarskom bazenu Kolubara.
Sredstva će se uložiti u novu opremu i mašine, koje će se koristiti za razvoj rudnika lignita u Kolubari.
(Razni izvori -- 04/03/11-11/03/11)
Bugarska "razočarana" zbog gubitka fondova EU
Evropska komisija je u utorak odlučila ukinuti pristup Bugarskoj fondovima EU u iznosu od 220m eura, navodeći kao razlog to što Sofija uporno ne rješava problem korupcije i organiziranog kriminala.
(Euobserver, EurActiv, FT, Times - 26/11/08; AFP, Reuters, AP, DPA, BBC, International Herald Tribune, Euobserver, BNT, Sofia Echo, Dnevnik, Mediapool, News.bg, Novinska agencija Focus - 25/11/08)
"Mi moramo raditi po propisu i poštivati pravila finansijskog upravljanja," izjavio je evropski povjerenik za proširenje Olli Rehn. [Arhiva]
Evropska komisija (EK) preduzela je u utorak (25. novembar) korak bez presedana protiv jedne države članice EU, lišivši Bugarsku fondova u iznosu od 220m eura zbog njenog kontinuiranog nerješavanja problema korupcije i organiziranog kriminala.
Ona je također upozorila da bi Sofija, ako ne poduzme hitne mjere, mogla izgubiti još 340m eura.
U julu je EK zamrznula skoro 500m eura pomoći za Bugarsku, navodeći u oštro sročenom izvještaju kao razlog kontinuiranu slabost sistema kontrole u zemlji i predmete prijevara i nepravilnosti.
Ona je povukla i akreditaciju dviju vladinih agencija koje su radile sa fondovima u okviru pretpristupnog programa PHARE -- jednu u sklopu ministarstva finansija i jednu pri ministarstvu regionalnog razvoja.
EU je Bugarskoj, otkako se ona u januaru 2007. pridružila bloku, obustavila ukupno više od 800m eura pomoći.
Od tog iznosa, 560m eura bilo je u sklopu programa PHARE, uključujući neugovorenih 220m eura koji su sad nepovratno izgubljeni.
Sofija bi mogla dobiti ostatak od 340m eura koji su ugovoreni ali nisu isplaćeni do kraja 2009, ako EK prije toga odluči da obnovi akreditaciju dvaju provedbenih agencija.
Evropski povjerenik za proširenje Olli Rehn saopćio je novinarima u utorak da EK još uvijek nije u mogućnosti da to učini, jer su tokom novih pregleda otkrivene nove nepravilnosti, dodatno na one iznesene u julskom izvještaju.
"Kako kažu, ono što se mora - mora se," izjavio je Rehn u Briselu.
"Moramo raditi po propisu i poštivati pravila finansijskog upravljanja."
Najavljujući odluku EK ranije u utorak, glasnogovornica komisije Krisztina Nagy pozvala je Bugarsku da brzo postupi u pravcu poboljšanja u upravljanju sredstvima EU.
Reforme koje je Bugarska ove godine poduzela nisu do sad dovele do opipljivog unaprjeđivanja u upravljanju novcem iz EU, kažu iz EK.
"Priznajem da su uspostavljeni akcioni planovi i revidirani zakoni; međutim, mnoge od tih mjera predstavljaju samo obećanje da će biti nekih budućih akcija, ali još nisu dale konkretnih rezultata," izjavio je Rehn.
Odluka od utorka iznenadila je bugarske zvaničnike.
Premijer Sergey Stanishev i njegova zamjenica nadležna za upravljanje fondovima EU Meglena Plugchieva, oboje u tom trenutku u Berlinu, kritizirali su EK, izrazivši svoje "razočarenje".
Stanishev se potužio da EU nije uvijek Bugarskoj pružala tretman koji je pružala drugim državama članicama.
Plugchieva je međutim obećala da će Bugarska "ipak ... strogo provoditi evropska pravila i procedure u cilju garantiranja ispravnog i transparentnog korištenja svih evropskih fondova".
Napavši vladu zbog gubljenja fondova EU dok zemlju počinje nagrizati ekonomska kriza, desničarske opozicione stranke pozvale su na ostavku kabineta i prijevremene izbore.
Međunarodna peticija za spašavanje pećine Vjetrenica u BiH
Međunarodne organizacije podižu uzbunu zbog pećine Vjetrenica u Bosni i Hercegovini -- prirodnog spomenika i kandidata za Listu svjetskog naslijeđa UNESCO-a -- zbog prijetnje po njene prirodne resurse i jedinstvenu faunu.
Envesa Hodžić-Kovač za Southeast European Times iz Sarajeva – 26/11/08
Pećina Vjetrenica ima prostrane hodnike i komore, s brojnim jezerima i vodopadima i potocima koji teku cijele godine ili samo u određenim sezonama. [Arhiva]
U toku je međunarodna peticija za očuvanje pećine Vjetrenica od obližnjeg privrednog razvoja.
Inicijativa je otpočela učešćem Speleološkog udruženja Bosne i Hercegovine (BiH) "Vjetrenica-Popovo polje", Međunarodnog društva za podzemnu biologiju (SIBIOS), Međunarodnog saveza za očuvanje prirode (IUCN), te Svjetske komisije za zaštićene oblasti - radne grupe za pećine i kras.
Pećina Vjetrenica -- ili Vjetrena pećina -- smještena u kraškom pejzažu južnih Dinarida, najveći je pećinski sistem u BiH i smatra se podzemnom pećinom s najvećim biodiverzitetom na svijetu.
Ulaz u pećinu je u blizini sela Zavala (općina Ravno) u južnoj Hercegovini.
Poznata dužina pećine je 6km, uključujući i 2,5km dug tunel, iako geolozi spekuliraju da bi se Vjetrenica mogla protezati još 10-15km, do Jadranskog mora.
Samo 20 pećina na svijetu ima više od 20 životinjskih vrsta.
Vjetrenica je poznata po svom pećinskom živom svijetu, među kojima ima 85 troglobita (pećinskih životinjica) i stigobita (vodenih pećinskih životinjica), broj s kojim se natječe samo Postojnska pećina u Sloveniji i koji značajno premašuje broj životinjskih vrsta u Mamutskoj pećini u američkoj državi Kentucky, koja se nalazi na Listi svjetskog naslijeđa.
Vjetrenica sadrži prostrane hodnike i komore , brojna jezera i vodopade, te potoke koji teku cijele godine ili tokom određenih godišnjih doba.
Najduže jezero, Veliko jezero, dugo je 180m.
U pećini ima u izobilju stalaktita, kamenih naslaga, draperija i kaskada.
Paleontolozi su do danas u Vjetrenici pronašli ostatke osam životinjskih fosila.
Vjetrenica je 1950. dobila zaštitu kao spomenik prirode, a uvrštena je u Smaragdnu mrežu oblasti od posebnog interesa za očuvanje.
Nacionalna komisija za UNESCO BiH preporučila je dvaput (2004. i 2007) da se ona uključi na UNESCO-vu Listu svjetskog naslijeđa.
''Budućnost Vjetrenice u Popovom polju pod velikim je rizikom.
Mi bismo htjeli upozoriti vlasti u BiH da će zemlja vjerovatno izgubiti jedan od svojih najdragocjenijih dragulja svjetski poznatog prirodnog naslijeđa,'' izjavili su Boris Sket, predsjednik SIBIOS-a, i Elery Hamilton-Smith, predsjedavajući Radne grupe IUCN-a, u dopisu upućenom načelniku općine Ravno 30. jula.
Međunarodnom peticijom pozivaju se vlasti BiH da ispune svoje međunarodne obaveze u smislu zaštite prirode u BiH.
U njoj se od njih također traži da zaustave industrijske djelatnosti u blizini Vjetrenice, poput kamenoloma, ispumpavanja vode iz pećine i primjene hemikalija po njenoj površini.
Učesnici peticije dodatno traže od vlasti da se konsultiraju s kvalificiranim institucijama prije pokretanja bilo kakvih turističkih projekata u blizini pećine, u cilju očuvanja tog jako osjetljivog i jedinstvenog ekosistema.
Poslovni pregled: francuski Alstom pobijedio na tenderu za termoelektranu u BiH
Termoelektranu Stanari u Bosni i Hercegovini, ulaganje od nekih 600m eura, gradit će francuski Alstom.
Također u novostima ove sedmice: očekuje se da će FDI u Bugarskoj u 2007. premašiti 5 milijardi eura.
Nekih 25% struje u Bosni i Hercegovini dolazit će iz ove termoelektrane. [Getty Images]
Francuska kompanija Alstom pobijedila je na tenderu za izgradnju termoelektrane Stanari u Doboju u Bosni i Hercegovini, izvještava u nedjelju (14. oktobar) londonska grupacija Tim za energetsko finansiranje.
Predviđa se da će investicija koštati 600m eura, i da će novi pogon biti u radu 2012. godine, te da će godišnje proizvoditi neka 3 miliona megavat sati struje.
Komitet za monetarnu politiku Centralne banke Turske odlučio je u utorak (16. oktobra) da smanji svoju prosječnu kamatnu stopu zaduživanja za 50 osnovnih poena, sa 17,25% na 16,75%.
Kreditne stope smanjene su za 75 osnovnih poena, sa 22,25% na 21,50%.
Direktno strano investiranje (FDI) u Bugarskoj će u 2007. premašiti 5 milijardi eura, predviđa u utorak (16. oktobar) bugarska Agencija za investicije.
Očekuje se da će FDI u Bugarskoj u 2007. porasti za 13,6% u odnosu na prethodnu godinu.
Graeme Justice, šef misije MMF-a u Crnoj Gori, izjavio je u utorak (16. oktobar) da u Crnoj Gori postoje znaci ekonomskog pregrijavanja.
On je upozorio na rizik od ubrzanog rasta kreditiranja zbog razvoja domaćeg bankarskog sistema.
Hellenic Bank sa Kipra dobila je u ponedjeljak (15. oktobar) zeleno svjetlo za otvaranje predstavništva u Kijevu, u Ukrajini.
Ranije je ta banka dobila odobrenje za otvaranje ureda u Moskvi i St. Petersburgu.
Hrvatska banka za obnovu i razvoj ugovorila je kredit u vrijednosti od 40m eura od Evropske investicione banke, prema službenom saopćenju od utorka (16. oktobra).
Ugovor o kreditu će se odnositi na mala i srednja preduzeća, projekte zaštite okoliša, razvoja energetike i infrastrukture.
Bugarska kompanija TrueBuildHomes kaže da je pobijedila na tenderu za izgradnju 24 stambenih jedinica na grčkom ostrvu Korint.
Taj ugovor, objavljen u ponedjeljak (15. oktobar), vrijedan je milion eura.
TrueBuildHomes izvozi svoje proizvode u Hrvatsku, Češku Republiku. Rumuniju, Španiju, Tursku i Ujedinjeno Kraljevstvo.
(Razni izvori – 12/10/07-19/10/07)
PACE objavio rezoluciju o Bosni i Hercegovini, razljutivši lidere RS
Parlamentarna skupština Vijeća Evrope usvojila je 30. septembra rezoluciju o Bosni i Hercegovini usmjerenu na olakšavanje njenog budućeg puta ka članstvu u EU.
Jusuf Ramadanović za Southeast European Times iz Sarajeva – 07/10/08
Premijer RS Milorad Dodik izjavio je da predstavnici RS neće nikad prihvatiti ukidanje entitetskog glasanja u državnom parlamentu. [Getty Images]
Na zasjedanju krajem septembra, Parlamentarna skupština Vijeća Evrope (PACE) usvojila je rezoluciju u kojoj se institucije BiH pozivaju na dalji rad na ustavnim promjenama, ukidanje entitetskog glasanja u državnom parlamentu i jačanje državnih institucija, tako da bi BiH mogla ostvariti puni napredak u svojoj kandidaturi za članstvo u EU.
U njoj se poziva i na uklanjanje svih diskriminacijskih odredbi iz ustava zemlje.
Entitetsko glasanje, za koje je potrebno odobrenje dvaju posebnih upravnih entiteta u BiH -- Federacije BiH i Republike Srpske (RS) -- za svaku parlamentarnu odluku, postalo je zakon u BiH s Dejtonskim mirovnim sporazumom, kojim je okončan sukob u zemlji iz perioda 1992-1995.
Neki posmatrači kažu da bilo koji od dva entiteta može zloupotrebljavati taj metod za blokiranje parlamentarnih odluka koje mu se ne sviđaju.
Dejtonski sporazum još uvijek je ustav zemlje.
Rezolucija je proizašla iz izvještaja koizvjetilaca PACE-a za BiH, Finca Kimmoa Sassija i Turčina Mevluta Cavusoglua.
Sassi i Cavusoglu pripisali su tekući zastoj u reformama u BiH RS-u, navodeći da ona ometa reforme i podriva državne institucije.
Taj izvještaj i rezolucija naišli su na oštra protivljenja od strane parlamentaraca bosanskih Srba na zasjedanju -- Milice Marković i Mladena Ivanića.
Oni su zatražili brisanje tri dijela rezolucije: dijelova kojima se poziva na ukidanje entitetskog glasanja, osuđuje rezolucija Narodne skupštine RS kojom se poziva na samoopredjeljenje, te se RS okrivljuje za podrivanje državnih institucija BiH.
Međutim, poslanici PACE-a odbacili su njihove zahtjeve.
Samo par dana prije usvajanja rezolucije VE, član predsjedništva BiH ispred bosanskih Muslimana Haris Silajdžić govorio je u PACE-u u Strazburu na tu temu.
On je kritizirao entitetsko glasanje, rekavši da ono predstavlja veliku smetnju u odlučivanju u parlamentu i da time ometa napredak BiH na putu u Evropu.
Silajdžić je također pozvao na "opsežnu reformu Dejtonskog ustava, bez koje bi moglo doći do ugrožavanja mira i stabilnosti u BiH i regionu".
Premijer RS Milorad Dodik izjavio je da predstavnici RS neće nikad prihvatiti ukidanje entitetskog glasanja, jer bi to značilo "odustajanje od institucionalnih mehanizama koji predstavljaju osnovu Dejtonskog mirovnog sporazuma i održavanja ravnoteže u BiH".
Iako je rezolucija VE teoretski neobavezujuća, BiH mora ispuniti njene odredbe da bi VE prekinulo monitoring Bosne i Hercegovine.
Zemlja je postala članica VE 2002. godine, ali još uvijek nije ispunila sve uslove za članstvo koji su joj tad postavljeni.
Bez obzira na reforme u Turskoj, teroristi još uvijek izazivaju
Pošto su vlasti postale otvorenije prema zabrinutostima Kurda, je li teroristička kampanja PKK-a izgubila svoju logiku?
Ayhan Simsek za Southeast European Times –31/03/08
Pristalica PKK nosi zastavu te terorističke grupe [Getty Images]
Čak i u toku provođenja vojne reakcije na terorizam Radničke partije Kurdistana, vlada Turske se obavezala na novu otvorenost prema svojim građanima koji su etnički Kurdi.
Nekoliko dana nakon ograničene kopnene ofanzive na baze PKK na sjeveru Iraka, premijer Recep Tayyip Erdogan objavio je ambiciozni novi plan za jačanje ekonomskih izgleda na jugoistoku Turske uglavnom nastanjenom Kurdima, uključujući ulaganja u iznosima i do $15 milijardi.
On je također obećao da će pokrenuti novu javnu televizijsku stanicu koja će emitirati programe na kurdskom jeziku, te je pripadnike PKK podsjetio na zakonodavstvo o amnestiji, kojim se pruža mogućnost kraćih kazni ili ranijeg puštanja na slobodu onih koji se predaju i dostave informacije o toj grupi.
Takvim potezima, Erdoganova administracija nada se da će Kurde u Turskoj uvjeriti da Ankara radi na rješavanju njihovih zabrinutosti, te u isto vrijeme smanjiti sklonost ka članstvu u PKK.
Međutim, ta teroristička organizacije je uzvratila nipodaštavanjem tog napora i tvrdnjom da njen smrtonosni znak "revolucije" i dalje predstavlja jedinu realnu opciju. Erdoganov socijalno-ekonomski program nije ništa drugo do "nastavak politike poricanja kurdske realnosti," izjavio je Duran Kalkan, jedan od istaknutijih pripadnika te grupe.
Osnovana 1970-tih godina kao marksistička grupa koja zagovara "narodnu republiku" na jugoistoku Turske, PKK predviđa nezavisnu državu za Kurde, koja bi obuhvaćala sjeverni Irak, te i dijelove Irana i Sirije.
Da bi za tu grandioznu viziju osvojila podršku među Kurdima Turske, ta grupa koristi srdžbu zbog ekonomskih razlika i vladine politike usmjerene na suzbijanje kurdskog nacionalizma.
Ona također želi izvući politički kapital iz tekuće vojne kampanje Turske, koja vodi prekogranične napade na baze PKK na sjeveru Iraka.
"Turska vojska nastavit će svoju borbu protiv PKK, dok će vlada nastaviti svoje anti-kurdske politike u polju politike, ekonomije i društva," rekao je Kalkin u intervjuu objavljenom na vebsajtu PKK.
Međutim, da li su takve tvrdnje još uvijek realne?
Djelimično u sklopu svojih nastojanja na pridruživanju EU, vlasti u Turskoj su zadnjih godina načinile konkretne poteze u smislu smanjenja ograničenja manjinskih prava.
Po prvi put u zadnjem višedecenijskom periodu, jedna politička stranka povezana s kurdskim ciljevima -- a, kako tvrde mnogi u Ankari, i sa PKK -- ima predstavnike u parlamentu.
Administracija opetovano naglašava da vojni odgovor na separatistički terorizam nije dovoljan; moraju se rješavati i korijeni nezadovoljstva među Kurdima.
Ona vrijedno radi na uspostavi osnove za političko rješenje u okvirima civilnog društva.
Ipak, nasilje u kom je u zadnjih četvrt stoljeća stradalo preko 37.000 ljudi se nastavlja.
Demonstranti na protestima u Londonu osuđuju PKK. [Getty Images
Kršenje prekida vatre zbog neslaganja fakcija
Ovog mjeseca, Demokratska konfederacija Kurdistana (KCK), krovna organizacija za razne grupe stavljene van zakona a vezane za PKK, pozvala je na uslovni prekid vatre i na dijalog s vladom Turske.
Ona je također upozorila na "višedecenijski rat" u slučaju da njeni zahtjevi ne bi bili ispunjeni.
Tvrdeći da želi pregovarati, ta grupa pod znak pitanja stavlja i osnivačke dokumente i teritorijalni integritet Turske, što je stav koji turski zvaničnici smatraju potpuno neprihvatljivim.
PKK je u prošlosti nekoliko puta proglašavala jednostrane prekide vatre, ali nijedan od njih nije održan.
Djelimično je za to krivo fakcionaštvo.
Različite grupe slijede različite politike, a moćne snage u okviru PKK i dalje na nasilje gledaju kao na način za postizanje svojih ciljeva.
Čak i nakon što je KCK objavio svoj poziv za dijalog, komandant PKK Bahoz Erdal, državljanin Sirije, zarekao se da će nastaviti s napadima na turske vojnike i druge mete.
Kalkin je u međuvremenu ustvrdio da je "ratna klima održiva i da je ona jedino sredstvo putem kog Kurdi ostvaruju političke prednosti".
‘PKK u najslabijoj ali najopasnijoj fazi’
"PKK je danas u svojoj najslabijoj ali i najopasnijoj fazi;" kaže Sedat Laciner, predsjednik Međunarodne organizacije za strateška istraživanja.
"Pošto je pod teškim pritiskom, ta teroristička grupa bi sad mogla pokušati pokrenuti senzacionalne napade, ali i upotrebljavati bombaše-samoubice da bi pokazala svoju snagu."
Turska vodi vojne operacije protiv terorista iz PKK na sjeveru Iraka od decembra, a u februaru je pokrenula osmodnevnu kopnenu ofanzivu, ubivši najmanje 240 terorista, kako kažu iz Generalštaba.
Uspješna vojna kampanja ujedinjena s dobro orkestriranom diplomacijom presjekla je logističke i finansijske izvore PKK, kaže Laciner.
Pored toga, dodaje on, grupa je sad politički izolirana.
Shodno tome, ona bi sad -- kako je radila i prethodno -- mogla ići na podršku globalnih ili regionalnih aktera, koji bi je mogli upotrebljavati kao "izvođača" svojih regionalnih politika.
PKK je u stanju preživjeti djelimično zbog svoje strukture nalik na oktopoda, jer se njene kriminalne djelatnosti pružaju po cijelom regionu i po Evropi.
Prema izvještajima o terorizmu po pojedinačnim zemljama američkog Stejt departmenta od aprila 2007, ta organizacija svoje operacije finansira švercom droge i ljudi u Evropi, kao i konvencionalnim prikupljanjem sredstava od svojih simpatizera.
Mnogi eksperti u oblasti sigurnosti, i domaći i međunarodni, već dugo tvrde da zbog prirode prijetnje koja dolazi od PKK nije mudro oslanjati se samo na vojni odgovor.
Turska naime mora nastaviti sarađivati s drugim zemljama, posebno u Evropi, u cilju presijecanja dotoka sredstava i personala.
U samoj zemlji u međuvremenu vlada mora raditi na uvjeravanju Kurda da svoje povjerenje usmjere ka civilnom društvu i vladavini prava.
Društveno-ekonomska nerazvijenost jedna je od glavnih poteškoća na kojima se PKK hranila u prethodnom periodu.
Sad premijer Erdogan predvodi jedan agresivan plan u vrijednosti od $15 milijardi, u cilju jačanja ulaganja i ekonomskih izgleda na jugoistoku Turske, kao ključni element u široj borbi protiv terorizma.
Još jedan problem leži u historijatu Turske, u smislu naglašavanja sigurnosti na račun ljudskih prava.
Osjećaj da se nad Kurdima vrši diskriminacija i nedostatak samoodređenja pomogao je da PKK tokom zadnje dvije decenije dobije na zamajcu.
Do nedavno, čak i zamisao o radio i TV programu na kurdskom jeziku je u Turskoj bila sporna.
2004. godine, uveden je ograničen broj programa na kurdskom jeziku.
Erdoganova administracija kaže da planira ići čak i dalje.
Posebna javna tv-stanica emitirat će ne samo na kurdskom, nego i na arapskom i perzijskom jeziku.
Premijer tvrdi da će njegova vlada obaviti nove reforme.
On je također uputio jednog od svojih zamjenika da provede određeno vrijeme u tom regionu i da stekne jasniju sliku o tamošnjim očekivanjima.
Kurdski farmeri rade na polju pamuka u blizini granice Turske s Irakom.
Vlada u Ankari najavila je ambiciozan plan za jačanje ekonomskog razvoja u dijelovima zemlje u kojima su većinski nastanjeni Kurdi. [Getty Images]
DTP smatra vladin program 'nedostatnim'
Uprkos svojim naporima, međutim, turska vlada ipak nailazi na skepticizam.
Prokurdska Partija demokratskog društva (DTP) kaže da nije impresionirana.
"Prvo bismo trebali sjesti i razgovarati bez ikakvog ograničenja," rekao je Sirri Sakık, utjecajni poslanik iz DTP-a.
"Ako je vlada AKP-a iskrena u svojim naporima da riješi kurdski problem, pokrenimo referendum i vidimo šta kurdski narod traži."
DTP zahtijeva da Turska prizna identitet Kurda u svom ustavu, te određenu autonomiju na jugoistoku zemlje.
Zbog sličnosti između njegove platforme i zahtjeva PKK, pokazalo se nemogućim da se razvije dijalog između vlade i glavne kurdske partije u Turskoj.
Posebno u kontekstu terorizma PKK, Erdogan se suočava s jakim pritiskom javnosti da nema nikakvu vezu s DTP-om.
On je nedavno odbacio zahtjev članova te stranke da se s njim susretnu i rekao da to neće učiniti sve dok oni PKK ne budu odredili kao terorističku grupu i jasno ne budu osudili nasilje.
Ogorčenje javnosti zbog nasilja PKK je veliko još od oktobra prošle godine, kad je u terorističkim napadima ubijeno najmanje 47 lica, uključujući 35 vojnika, za samo mjesec dana.
U sukobu je od 1984. poginulo preko 37.000 ljudi.
U međuvremenu postoje sve jači dokazi da se neodvajanjem DTP-a od PKK podriva osnova te stranke među etničkim Kurdima.
U novembru 2007, istraživačka grupa Metropoll obavila je anketu javnog mnijenja na jugoistoku zemlje.
Preko jedne trećine anketiranih (35,1%) reklo je da DTP ne predstavlja etničke Kurde, a samo 38,6% njih je reklo da ih on u potpunosti predstavlja.
Prema podacima Metropolla, DTP "je izgradio svoju političku legitimnost na demokratskim pravima stanovništva u regionu i na rješavanju kurdskog pitanja.
Međutim, on je morao da se suoči s jakim negativnim kritikama zbog nedavnih terorističkih akcija." Jedan od glavnih razloga, prema tim istraživačima, je to što ta stranka nije PKK prozvala kao terorističku organizaciju.
U istraživanju je utvrđeno malo podrške za ciljeve PKK.
Većina (64,5%) se usprotivila stvaranju kurdske države na sjeveru Iraka, a ogromna većina od 95,2% rekla je da će radije ostati u Turskoj nego živjeti u takvoj državi.
Preko polovine ispitanika u istraživanju (51,5%) izjavilo je da je prekogranična akcija na baze PKK na sjeveru Iraka neophodna.
Na pitanje ko je njihov omiljeni političar, skoro 60% ispitanika imenovalo je premijera Erdogana.
Šezdeset pet procenata je reklo da su na zadnjim izborima glasali za AKP, a čak i više njih (68,3%) je reklo da bi to učinilo ponovo.
Istraživački tim je međutim upozorio da se te cifre razlikuju od realne izlaznosti na izborima.
Neki ispitanici možda nisu htjeli priznati da podržavaju DTP, kažu istraživači.
KFOR predao kontrolu granice kosovskoj policiji
PRIŠTINA, Kosovo -- KFOR je na specijalnoj svečanosti u subotu (22. januara) predao kontrolu nad sektorom granice s Makedonijom Kosovskoj graničnoj policiji.
Svečanosti je prisustvovala makedonska ministrica unutrašnjih poslova Gordana Jankulovska, koja je pohvalila odnose između policijskih službi dviju susjeda.
Odlazeći ministar unutrašnjih poslova Kosova Bajram Rexhepi izrazio je uvjerenost da će se tom primopredajom intenzivirati saradnja s Makedonijom u borbi protiv kriminala, uključujući i aktivnosti vezane za šverc. (Sitel, Kanal 5, Alsat M, MIA - 22/01/11)
Rumunija zatražila od EP-a da ukine imunitet Severinu
BUKUREŠT, Rumunija -- Ministarstvo pravde je u utorak (5. aprila) objavilo da je vlada od Evropskog parlamenta zatražila da ukine imunitet Adrianu Severinu, koji je umiješan u jedan skandal s primanjem mita.
Severin i još dvojica članova EP-a bili su mete nedavnog izlaganja od strane reportera britanskog dnevnika Sunday Times, koji su se pretvarali da su lobisti.
Zahtjev za ukidanje Severinovog imuniteta omogućio bi rumunskim antikorupcijskim tužiocima da obave istragu o tim navodima.
On se povukao iz grupe socijalista u okviru EP-a i iz svoje Socijaldemokratske partije u Rumuniji, ali insistira na tome da ostane član EP-a.
Između ostalih novosti u utorak, jedan parlamentarni komitet usvojio je nacrt kojim se omogućava ubijanje pasa-lutalica.
Ta odluka navela je više stotina aktivista za prava životinja da povedu protest ispred zgrade parlamenta.
Oni insistiraju na tome da se psi-lutalice steriliziraju i kažu da je to jeftinije i humanije. (Evenimentul Zilei, Realitatea, Hotnews.ro, Cotidianul - 05/04/11)
Gneralni sekretar UN-a Ban obratio se grčkom parlamentu
ATINA, Grčka -- Generalni sekretar UN-a Ban Ki-moon je u četvrtak (5. novembra) izrazio "umjeren optimizam" po pitanju ponovnog ujedinjenja Kipra i skorašnjem rješenju spora oko naziva Grčke s Makedonijom.
U govoru grčkom parlamentu, Ban, prvi generalni sekretar UN-a koji se obratio parlamentarcima, izjavio je kako UN aktivno podržavaju napore na rješavanju kiparskog pitanja i imaju veliku nadu po pitanju pregovora između lidera dvaju zajednica.
On je obećao da će učiniti sve što može kako bi pomogao kiparskom narodu da postigne sporazum prihvatljiv za obje strane.
Po pitanju spora oko naziva Makedonije, Ban je izjavio da bi se njegovim rješavanjem otvorili novi izgledi za regionalnu saradnju, stabilnost i sigurnost, izražavajući uvjerenost da će Grčka i Makedonija načiniti svaki napor kako bi postigle međusobno zadovoljavajuće rješenje.
Tokom svoje posjete Grčkoj, Ban se susreo s premijerom Georgeom Papandreouom i liderom opozicione stranke Nova demokratija Costasom Karamanlisom.
U žiži razgovora bili su klimatske promjene, politika migracija i mirovne misije UN-a. (Novinski centar UN-a, Kathimerini, Xinhua, AP, MIA - 05/11/09)
BiH uklonila ključnu prepreku na putu za pristupanje EU
Bosna i Hercegovina mogla bi u roku od nekoliko sedmica privesti kraju značajan sporazum sa EU, nakon što su zakoni o reformi policije, koje Brisel već dugo zagovara, u srijedu zadobili konačno odobrenje centralnog parlamenta.
(AFP, Reuters, AP, DPA, AKI, Balkan Insight, Fena, Ured visokog predstavnika - 16/04/08)
"Pred nama su bolji dani, a i mnogo posla vezanog za potpisivanje SAA," izjavio je premijer BiH Nikola Špirić. [AFP]
Gornji dom državnog parlamenta Bosne i Hercegovine (BiH) usvojio je u srijedu (16. april) dva zakona o reformi policije, čime su otvorena vrata da zemlja potpiše Sporazum o stabilizaciji i pridruživanju (SAA) s EU.
Zakon od nadzoru nad policijom BiH i zakon o koordinaciji policijskih odjela i agencija za podršku odobreni su u 15-članom Domu naroda glasovima 10:4.
To odobrenje uslijedilo je nekih sedmicu dana nakon što su ti zakonski dokumenti prošli kroz 42-člani donji dom.
Taj proboj uslijedio je nakon više od tri godine pregovora o reorganizaciji policije u zemlji, gdje svaki od njenih entiteta -- Republika Srpska (RS) i Federacija BiH -- ima svoju vlastitu policiju.
Pokušaje za postizanje dogovora blokirale su uglavnom stranke bosanskih Srba, iz straha da će reforma policije koju zahtijeva EU na kraju biti pogubna za RS.
Oni su konačno prihvatili kompromisni prijedlog koji je ponudio visoki predstavnik Miroslav Lajčak, a kojim se predviđa stvaranje sedam koordinacionih tijela na državnom nivou, koja će preuzeti nadležnost nad etnički podijeljenom policijom u zemlji u roku od godinu dana nakon usvajanja ustavnih reformi.
Favorizirajući veću centralizaciju policije, vladajuća bošnjačka Stranka demokratske akcije i Srpska demokratska stranka kritiziraju te zakone, tvrdeći da oni nude samo "kozmetičke" promjene kojima se neće poboljšati sigurnost u BiH.
Iako odobreni plan odstupa od prvobitnog zahtjeva EU da policija u cijeloj zemlji bude jedinstvena, Brisel je signalizirao da će prihvatiti bilo kakav sporazum po kom bi policija profesionalno radila i po kom bi se izbjegla etnička pristrasnost.
Zvaničnici EU su u srijedu pohvalili političare BiH zbog uklanjanja zadnje prepreke za potpisivanje SAA, što je veliki korak ka konačnom članstvu u EU.
Sporazum je parafiran u decembru, ali Brisel je saopćio da će on biti zaključen tek nakon sporazuma o restrukturiranju policije.
Evropski povjerenik za proširenje Olli Rehn je u srijedu izjavio kako taj sporazum neće "donijeti samo praktične prednosti u trgovini", nego će i BiH približiti statusu kandidatkinje za članstvo.
Okarakteriziravši potez od srijede kao "odlučni korak" za BiH, šef vanjske politike EU Javier Solana izrazio je nadu da bi se SAA mogao potpisati "uskoro".
Do toga bi moglo doći već 29. aprila, tokom sastanka ministara vanjskih poslova EU u Luksemburgu.
"Ako bude tehničkih poteškoća, sljedeći datum za potpisivanje bit će 26. maj," izjavila je u srijedu slovenska ambasadorica u BiH Nataša Vodušek, čija je zemlja trenutno po principu rotacije predsjedavajuća EU.
Ako dođe do problema, sporazum bi se mogao zaključiti tokom naknadnog sastanka ministara vanjskih poslova EU 16. juna.
"Nakon kretanja ovim putem, ni jedna zemlja nije doživjela neuspjeh u pogledu ostvarenja članstva u EU," izjavio je Lajčak pozdravljajući reorganizaciju policije, koja "šalje jak signal EU i investitorima da je BiH … otvorena za poslovanje".
Bugarska i Rusija odložile odluke o projektu Belene
SOFIJA, Bugarska -- Državna elektroprivredna kompanija NEK i Atomstroyexport, ugovorni izvođač izabran za nuklearnu elektranu Belene i podružnica Rosatoma, usuglasili su se u utorak (5. aprila) o odlaganju projekta za tri mjeseca, kako bi se omogućilo više vremena za razgovor o bezbjednosti, nakon katastrofe u Japanu.
Oni će imati rok do kraja juna da razmotre preostala pitanja, poput dodatnih sigurnosnih mreža i troškova projekta.
Bugarska vlada također očekuje izvještaj o finansijskoj izvodljivosti od konsultantske firme HSBC.
Odvojeno u utorak, direktor NEK-a Krasimir Parvanov otpušten je zbog ugovora koji je potpisao s Rosatomom.
Ministar ekonomije Traycho Traykov kaže da je taj memorandum o razumijevanju bio "nepovoljan za Bugarsku". (Novinite, Dnevnik, Blitz, Darik - 05/04/11)
Freedom House: "miješana slika" na Balkanu
Kosovo, Makedonija i Srbija doživjele su skromno unaprjeđenje svog demokratskog razvoja, kaže grupa za ljudska prava u svom najnovijem izvještaju.
(SeeNews, Blitz.bg - 01/07/10; Mediafax, B92 - 30/06/10; Freedom House, RFE/RL - 29/06/10)
Izborne slobode su jedan od kriterija koji se koriste u izvještaju. (Getty Images)
Za razliku od većine nebaltičkih bivših sovjetskih država, one na Balkanu ostvarile su tokom protekle decenije određeni napredak u demokratskom razvoju, zaključuje organizacija Freedom House u novoj studiji objavljenoj 29. juna.
"U smislu stanovništva, skoro 80% stanovnika bivšeg Sovjetskog Saveza -- 221 milion ljudi -- još uvijek živi u ukorijenjenoj autoritarnoj sredini, gdje je lišeno osnovnih političkih prava," zapaža ta američka organizacija za ljudska prava u svom godišnjem izvještaju Nacije u tranziciji.
U njemu se Albanija, Bosna i Hercegovina (BiH) i Makedonija navode kao neke od balkanskih zemalja koje su tokom protekle decenije "ostvarile trajne dobitke u oblasti civilnog društva, izbornog procesa" i drugim oblastima.
U toj studiji ocjenjuje se stanje demokratske uprave u 2009. za 29 zemalja od centralne Evrope do Euroazije na osnovu razvijenosti u nekoliko različitih kategorija.
Među njima su izborni proces, civilno društvo, nezavisni mediji, nacionalna i lokalna uprava, nezavisnost pravosuđa i korupcija.
Te zemlje podijeljene su u tri grupe: nove članice EU, među kojima su Bugarska i Rumunija; nebaltičke bivše sovjetske države; te zemlje Balkana, koje se sastoje od Albanije, BiH, Hrvatske, Kosova, Makedonije, Crne Gore i Srbije.
Svakoj od tih zemalja daje se sveukupna ocjena za demokratiju, na skali od 1 do 7, gdje 1 označava najviši nivo demokratske razvijenosti, a 7 najniži nivo.
Ta ocjena predstavlja prosjek ocjena koje je svaka nacija dobila u pojedinačnim kategorijama.
Samo pet zemalja -- Bjelorusija, Kosovo, Litvanija, Makedonija i Srbija -- unešto su unaprijedile svoju sveukupnu ocjenu za demokratiju tokom 2009, a onih ostalih 14, među kojima su Albanija, BiH i Rumunija, bile su niže nego u prethodnom izdanju izvještaja Nacije u tranziciji.
"Zemlje širom bivšeg Sovjetskog Saveza i centralne i istočne Evrope pretrpjele su pad svojih demokratskih institucija," kaže se u saopćenju organizacije Freedom House.
Samo osam posmatranih zemalja -- od kojih su sve članice EU -- dobilo je ukupnu ocjenu nižu od maksimalne ocjene 2,99 potrebne da bi se one smatrale "konsolidiranim demokratijama".
Bugarska, čija ocjena je ostala neizmijenjena na nivou od 3,04, te Rumunija, koja je u ovogodišnjem izvještaju ocijenjena sa 3,46, što je manje od ocjene 3,36 iz prethodnog izvještaja, i dalje se "suočavaju s dubokom korupcijom i drugim institucionalnim izazovima, te su stoga klasificirane kao polukonsolidirane demokratije," kaže se iz organizacije Freedom House.
U toj grupi bile su i Hrvatska i Srbija, svaka s ocjenom od po 3,71, Makedonija i Crna Gora, svaka s ovogodišnjom ocjenom od 3,79, te Albanija, sa 3,93.
BiH je doživjela značajno poboljšanje svoje sveukupne demokratske ocjene, sa 5,17 iz 2001. na 4,04 u 2007.
Pogoršanje političke klime zadnjih godina dovelo je do novog manjeg pada njene ocjene, koja u novom izvještaju iznosi 4,25.
Na osnovu toga, BiH je klasificirana kao "tranziciona vlast ili hibridni režim", uz Ukrajinu i Gruziju, koje su dobile ocjene od 4,00 do 4,99.
Kosovo je 2009. doživjelo skroman napredak, kaže se u izvještaju organizacije Freedom House, u kom se zemlji daje sveukupna demokratska ocjena od 5,07, koja je stavlja u grupu "polukonsolidiranih autoritarnih režima" s ocjenama od 5,00 do 5,99, zajedno s Moldavijom i Armenijom.
"Ako EU ostane bez jasne strategije prema svakoj zemlji u regionu, posebno Srbiji, BiH bi lako mogla završiti na putu ka sporom raspadu, izolaciji, te daljnjoj ekonomskoj zbrci, s latentnim potencijalom za ponavljanje nasilja," upozorava ta organizacija za praćenje ljudskih prava.
Sjećanje na Bekima Fehmiua
Jedan od najpoštovanijih glumaca bivše Jugoslavije oduzeo je sebi život prošlog mjeseca u Beogradu.
Igor Jovanović za Southeast European Times iz Beograda -- 08/07/10
Bekim Fehmiu. [Laura Hasani/SETimes
Bekim Fehmiu bio je jedan od najboljih glumaca bivše Jugoslavije, jedan od malog broja onih koji su uspjeli izgraditi respektabilnu međunarodnu karijeru.
Po narodnosti kosovski Albanac, on je prevazišao kulturne, nacionalne i međunarodne granice.
Fehmiu je 15. juna u svom stanu u Beogradu počinio samoubistvo.
Medijski izvještaji taj akt povezuju s činjenicom da je on već dugo vrijeme bio teško bolestan.
U skladu s posljednjom glumčevom željom, njegov pepeo bačen je u rijeku Bistricu, nedaleko od kosovskog grada Prizrena.
Obožavaoci u Prištini i Beogradu odali su počasti Fehmiuu, koji je bio neka vrsta veze između Albanaca i Srba.
Milazim Salihu, snimatelj i režiser prištinske kompanije za distribuciju filma Genci, izjavio je za SETimes da Kosovo "najvjerovatnije ni za narednih 200 godina neće dobiti glumca" njegovog kalibra.
"On je bio istaknut glumac, izvanredan čovjek, odličan i odan prijatelj, koji je iza sebe ostavio filmove koji će ostati u historiji evropske i svjetske kinematografije," kaže Salihu.
Fehmiu, koji se povukao iz centra pažnje u znak protesta zbog sukoba na Balkanu, bio je veza između Kosova i drugih dijelova bivše Jugoslavije, dodaje taj režiser.
"Bekimov rad, zbog vremena u kom je radio i tema koje je igrao, pripadao je svim narodima na teritoriji bivše Jugoslavije," kaže Salihu.
Radoslav Zelenović, čelnik Jugoslavenske filmske arhive u Beogradu, izjavio je za SETimes da je Fehmiu dao "neprocjenjiv" doprinos jugoslavenskoj kinematografiji.
"Trebalo bi se shvatiti da je u vrijeme kad je taj film pravljen, Jugoslavija bila iza 'željezne zavjese', zemlja Istočnog bloka.
Igrajući Boru u filmu Susretao sam i sretne Cigane, Fehmiu je na sebe skrenuo pažnju i postao jedini glumac iz tog dijela Evrope koji je postigao zapaženu međunarodnu karijeru," kaže Zelenović.
U tom filmu, objavljenom 1967, Fehmiu igra Roma boru, koji živi od prodaje perja.
U jednoj od najpoznatijih scena jugoslavenske kinematografije, pijani Bora sjedi u kafani i razbija čaše golim rukama, na pjesmu "Đelem, đelem".
Naslov pjesme na romskom jeziku znači "Putujem".
Govoreći na komemoracijama nakon smrti Fehmiua, njegov kolega i bivši srbijanski ministar kulture Branislav Lečić izjavio je da je naučio mnogo od Fehmiua, s kojim je započeo svoju glumačku karijeru.
"Fehmiu je bio najveći Srbin među Albancima i najveći Albanac među Srbima," izjavio je Lečić.
Fehmiu je sarađivao sa svim najvećim režiserima bivše Jugoslavije i osvojio brojne glumačke nagrade.
On se pojavljivao u filmovima i u drugim evropskim zemljama, posebno u Italiji, gdje je postao poznat po TV-emisiji "Uliks".
Klađenje u Svjetskom kupu
U Beogradu, čak i oni koji se nikad ranije nisu kockali sjatili su se da oprobaju sreću.
Bojana Milovanović za Southeast European Times iz Beograda -- 08/07/10
Eliminacija Srbije iz Svjetskog kupa nije iskorijenila groznicu klađenja. [Nikola Barbutov/SETimes]
Kako se Svjetski kup približava kraju, ljubitelji će se vraćati redovnom životu.
Već sedmicama, to međunarodno natjecanje drži mnoge prilijepljene uz svoje TV aparate veliki dio dana.
U Beogradu, kao i u mnogim drugim dijelovima regiona, on je napunio i kladionice.
"Svi se klade: i muškarci i žene, i mladi i stari; nastala je potpuna euforija od početka Svjetskog kupa," izjavila je za SETimes zaposlenica jedne kladionice, koja se predstavila kao Ivana.
Posjete su bile najčešće pred mečeve srbijanske reprezentacije, pojasnila je ona.
"Jedan klijent mi je rekao da je uzeo kredit da se opkladi da će Srbija pobijediti Ganu.
On je iz banke uzeo 500 eura i izgubio, a žena mu ne zna za to," kaže ona.
Neki su bili manje patriotski usmjereni i kladili se da će Srbija prošlog mjeseca izgubiti od Njemačke, samo da bi se iznenadili ishodom.
"U ovom Svjetskom kupu nema favorita, jer je bilo velikih iznenađenja," zapaža Ivana.
Milena, mlada žena u kladionici, kaže da polaže uloge za prijatelja.
"On radi i ne može na vrijeme doći da položi ulog.
On je jednom izgubio 30.000 eura, ali mu još nije dosta," kaže ona.
Pažljivo razgledajući liste i tikete za klađenje, jedan drugi posjetilac, Rade, povjerava se da se kladi svakodnevno i da u prosjeku dnevno zaradi od 10 do 20 eura.
"Kladio sam se svakodnevno čak i prije Svjetskog kupa, a sad prosto ne mogu propustiti nijednu utakmicu," kaže on za SETimes.
Drugi klijenti, poput Dragana, kažu da ih je atmosfera Svjetskog kupa ohrabrila da se okušaju u klađenju.
"Ranije se nikad nisam kladio, ali svi moji drugovi to rade," kaže on.
"Opkladit ću se na mali iznos, i ako dobijem -- odlično, a ako ne -- nema veze."
Jedan drugi kladilac, Zoran, kaže da je izbjegavao ulagati novac na utakmice Srbije.
"Mi dobivamo nemoguće protivnike i gubimo od onih za koje smo sigurni da ih možemo pobijediti," kaže on.
"Bio sam siguran da ćemo pobijediti Australiju i kvalificirati se za drugi krug," dodaje drugi klijent, Petar.
"Hvala Bogu pa nisam uložio puno novca.
Tužniji sam zbog poraza Srbije nego zbog izgubljenog novca," kaže on.
Srbija je eliminirana u prvom krugu Svjetskog kupa, ali Ivana kaže da interes za klađenje nije uminuo.
"Uprkos razočarenju, naši redovni klijenti ponovno su došli sljedećeg dana," kaže ona.
Mnogi će vjerovatno biti tu u nedjelju, kad Španija bude igrala protiv Holandije u finalu, te u subotu, kad se Njemačka i Urugvaj budu borili za treće mjesto.
Jeremić: Srbija će se ove godine prijaviti za članstvo u EU
BRISEL, Belgija -- Srbija se namjerava prijaviti za članstvo u EU do kraja godine, objavio je u četvrtak (5. novembra) ministar vanjskih poslova Vuk Jeremić.
Govoreći pred članovima Vanjskopolitičkog komiteta Evropskog parlamenta, Jeremić je izjavio da je njegova zemlja svjesna rezervacija koje bi po tom pitanju mogle imati neke od članica bloka, ali je rekao kako je vrijeme da se krene naprijed.
On je dodao da Beograd u potpunosti sarađuje s UN-ovim tribunalom za ratne zločine, što je preduslov za napredak ka evropskim integracijama.
Tokom svog boravka u Briselu, Jeremić se susreo s evropskim povjerenikom za proširenje Ollijem Rehnom, koji je pohvalio napredak Srbije, ali je odbio reći da li se slaže s namjerom Beograda da se za članstvo prijavi tako brzo.
Između ostalih novosti od četvrtka, srbijanska vlada odobrila je nacrt zakona o utvrđivanju nadležnosti pokrajine Vojvodine.
Kabinet kaže da se tom mjerom usklađuju nadležnosti pokrajine s ustavom i provodi proces decentralizacije i koncept široke autonomije, bez elemenata državnosti.
Nacrt zakona i statuta Vojvodine u narednoj fazi idu na raspravu u parlamentu. (B92, Tanjug, Blic, RTS - 05/11/09)
EU pozvala Makedoniju da nastavi s reformama
BRISEL, Belgija -- EU je u utorak (27. jul) saopćila kako je reformski proces u Makedoniji dobio novi zamajac, ali je zemlju pozvala da riješi neke nedostatke u cilju ubrzavanja procesa integracija.
Evropski povjerenik za proširenje Stefan Fuele izjavio je nakon sastanka Vijeća za stabilizaciju i pridruživanje EU i Makedonije da Evropska komisija (EK) još uvijek želi otvoriti pregovore o pristupanju sa Skopljem.
Međutim, Brisel prvo želi vidjeti dodatni politički dijalog između vladajućih stranaka i opozicije, reforme u javnoj upravi, zajamčenu nezavisnost pravosuđa, smioniju borbu protiv korupcije i unaprijeđena ljudska prava.
Makedonski ministar vanjskih poslova Antonio Milošoski obećao je da će njegova zemlja nastaviti s provedbom neophodnih reformi.
Između ostalih novosti od utorka, Hrvatska je došla korak bliže EU zatvaranjem još dva pregovaračka poglavlja -- o sigurnosti hrane, veterinarskoj i fitosanitarnoj politici, te o finansijskoj kontroli.
S ta dva poglavlja, zemlja je zatvorila 22 od njih ukupno 33. (HRT, HINA, Poslovni dnevnik, Nova TV, MIA, Alsat M, Sitel, Makfax - 27/07/10)
Srbija zabranila američkim i britanskim posmatračima prisustvo na predsjedničkim izborima
Predstavnicima britanske i američke ambasade u Beogradu neće biti dopušteno da prate predsjedničke izbore u Srbiji 20. januara.
(Independent, B92 - 12/01/08; AP, Reuters, BBC, UPI, VOA, Beta, B92, Balkan Insight - 11/01/08)
Pješaci u prolazu pored izbornog postera predsjednika Borisa Tadića u Beogradu.
Vlada je u petak (11. januar) zabranila američkim i britanskim posmatračima da nadziru predstojeće izbore. [Getty Images]
U potezu bez presedana još od zbacivanja s vlasti režima Slobodana Miloševića, Srbija je u petak (11. januar) odlučila zabraniti zvaničnicima britanske i američke ambasade da prate predstojeće predsjedničke izbore u zemlji.
Izborna komisija Srbije odbila je zahtjeve dvaju diplomatskih misija, jer pri glasanju nije bilo većine potrebne za njihovo odobravanje.
Ukupno 12 članova -- predstavnika Demokratske stranke (DS), G17 Plus, Liberalne demokratske partije (LDP) i Mađarske koalicije -- glasalo je da se dozvoli prisustvo britanskih i američkih posmatrača.
Bila je potrebna podrška najmanje 14 članova komisije.
Iako je prijave dvaju ambasada ranije odobrila vlada premijera Vojislava Koštunice, predstavnici Demokratske stranke Srbije (DSS) bili su među onih sedam koji su glasali protiv njih.
Taj potez, objavljen otprilike sedmicu dana pred prvi krug predsjedničkih izbora 20. januara, uslijedio je nakon opetovanih Koštunicinih kritika zbog zapadne podrške u nastojanju Kosova da ostvari nezavisnost.
Slavoljub Milenković, član komisije iz Srpske radikalne stranke (SRS) haškog optuženika Vojislava Šešelja, izjavio je da britanskim i američkim zvaničnicima neće biti dozvoljeno da prate glasanje "jer njihove zemlje žele da nas unište i da otmu Kosovo od Srbije".
Izborna komisija je prvi put odlučila odbaciti britanski i američki zahtjev kasno u četvrtak, što je dovelo do pritužbe od strane člana LDP-a Save Pilipovića.
On je za novinare izjavio "da je doneseno drugo protivpravno rješenje, a da nema osnova za njega."
Ministar javne uprave i lokalne samouprave Milan Marković, član DS-a predsjednika Borisa Tadića, ima sličan stav.
Naglašavajući da su izborne procedure u Srbiji u skladu s "najvišim demokratskim standardima", on smatra da je odbijanje komisije da dozvoli britanskim i američkim zvaničincima da prate izbore neutemeljeno.
Dvije ambasade bile su zapanjene i razočarane odlukom komisije, ali još uvijek razmatraju da li da ulože protest.
"Praćenje izbora ne bi se trebalo pretvarati u političko pitanje," saopćeno je iz britanske diplomatske misije u Srbiji, kako navodi beogradski B92.
U drugom saopćenju, koje je izdao Forin ofis u Londonu, kaže se da je on "zatražio od Izborne komisije Srbije da da pojašnjenje".
U četvrtak, izborna komisija je odlučila da izbore mogu pratiti 23 posmatrača iz OSCE-ovog Ureda za demokratske institucije i ljudska prava, te tri predstavnika Međuparlamentarne skupštine Komonvelta nezavisnih država.
Prema izvještaju od petka beogradske novinske agencije Beta, kabinet bi također trebao dati mogućnost pristupa grupi slovačkih monitora, čiji je zahtjev stigao sa zakašnjenjem.
Glavni kandidati za predsjedničku poziciju su Tadić i Tomislav Nikolić iz SRS-a.
Pošto prema anketama nijedan od njih vjerovatno neće dobiti podršku više od 50% glasača -- što bi predstavljalo direktnu pobjedu u prvom krugu -- očekuje se drugi krug, a on je provizorno zakazan za 3. februar.
U Turskoj će se suditi osumnjičenima za Ergenekon
Prema šokantnim navodima u okviru istrage uz podršku vlade, jedna grupa penzioniranih vojnih oficira, ličnosti iz mafije, akademika, političara i novinara optužena je za zavjeru za vršenje brojnih atentata i bombaških napada.
Sud u Istanbulu sudit će u tom predmetu u oktobru.
Ayhan Simsek za Southeast European Times -- 29/07/08
Penzionirani brigadni general Veli Kucuk optužen je za naređivanje različitih atentata. [AFP]
Nakon trinaestomjesečne istrage, tužioci su u petak (25. jul) objavili optužnicu protiv Ergenekona dugu 2.455 stranica.
Trinaesti ogranak istanbulskog suda za teška krivična djela pristao je suditi u tom predmetu. Zbog obimnih optužbi, suđenje će otpočeti u oktobru.
Posmatrači očekuju da će ono trajati mjesecima.
U optužnici se navode optužbe protiv 86 osumnjičenih, među kojima se nalaze penzionirani vojni oficiri, mafiozi, akademici i političari. pisci i novinari, među kojima i oštri kritičari vladajuće Partije pravde i razvoja (AKP) s islamskim korijenima, također su suočeni s optužbama.
U optužnici se ukratko navodi još 20 osumnjičenih privedenih početkom jula, među kojima su i penzionirani generali s četiri zvjezdice Hursit Tolon i Sener Eruygur.
Posmatrači očekuju još jednu optužnicu protiv generala za navodnu zavjeru za zbacivanje vlade AKP.
Osumnjičeni su navodno osnovali "terorističku organizaciju", čija je osnovna svrha bila da prodre u "dubinu države" Turske.
Tužioci nisu identificirali njihovog navodnog glavnog planera, ali osumnjičeni broj dva iz te grupe, penzionirani brigadni general Veli Kucuk, optužen je da je naređivao razne atentate i napade -- među kojima i prošlogodišnju pucnjavu u Državnom vijeću i napad ručnom bombom na istanbulsku redakciju sekularnog dnevnika Cumhuriyet.
Prema tužiocima, neka neriješena ubistva tokom posljednje decenije povezana su s Kucukom i Ergenekonom.
Kako se navodi u optužnici, to su između ostalih ubistva nekih prokurdskih aktivista, pisca Necipa Hablemitoglua 2002. godine, biznismena Ozdemira Sabancija iz 1995. i bivšeg generala žandarmerije Esrefa Biltisa iz 1993.
Članovi grupe navodno su razgovarali o atentatu na premijera Recepa Tayyipa Erdogana, načelnika generalštaba Yasara Buyukanita i turskog romanopisca i nobelovca Orhana Pamuka, kaže se u optužnici.
Navodni cilj bio je podsticanje haosa i izazivanje vojnog udara na vladu AKP-a.
Grupa Ergenekon navodno je imala kontakte s drugim terorističkim grupama, poput marksističko-lenjinističke PKK i tursko-islamskog Hizbullaha.
Tužioci tvrde da je ta grupa, pored operativne jedinice za vojne veterane, imala i druge jedinice namijenjene za kontrolu nevladinih organizacija, medija i birokratije.
Kolumnista dnevnika Milliyet Hasan Cemal izjavio je da će to suđenje biti prekretnica za demokratiju i vladavinu prava. "Ne znam šta će biti na kraju tog suđenja.
Međutim, ulaganje te tužbe je samo po sebi važna prekretnica," napisao je on u svojoj kolumni.
Haluk Sahin iz lista Radikal međutim kritizirao je dezinformacije u medijima.
On je rekao da optužnica, iako ima značajne dokaze o krivičnim aktivnostima, sadrži i nejasne i nedosljedne optužbe.
"Sud sad mora odvojiti članove terorističke organizacije, ako takva stvar postoji, od opozicionih pisaca i mislilaca," kaže Sahin.
Srbija će na Olimpijadi učestvovati kao nezavisna država
Po prvi put u 96 godina, srbijanski sportisti natjecat će se na Olimpijskim igrama pod zastavom Srbije.
Igor Jovanović za Southeast European Times iz Beograda -- 29/07/08
Srbijanski teniser Novak Đoković mogao bi u Pekingu osvojiti zlatnu medalju. [Getty Images]
Igre u Štokholmu 1912. godine bile su zadnji put da je Srbija učestvovala na Olimpijadi kao nezavisna država.
Nakon toga, u sklopu nekoliko državnih saveza, srbijanski sportisti takmičili su se na olimpijadama pod nazivima različitih zemalja.
Ove godine u Pekingu, po prvi put u 96 godina, oni će se ponovno takmičiti pod zastavom Srbije.
U Pekingu će Srbiju predstavljati 91 sportista.
Iako zemlja ima tradiciju visokih postignuća u timskim sportovima -- posebno u košarci, vaterpolu i rukometu -- ove godine Srbija polaže najveće nade u pojedinačne sportove.
Zemlja uspjehe očekuje od teniserki Ane Ivanović i Jelene Janković, koje su u vrhu svjetskih rang-lista.
U muškom tenisu, Novak Đoković je treći po rangu na svijetu.
Nenad Zimonjić je broj jedan u dublovima i pobijedio je na Vimbldonu ranije ovog mjeseca.
Mnogi očekuju da će on osvojiti zlato u Pekingu.
Srbijanski plivači također imaju dobre šanse za osvajanje medalja.
Milorad Čavić drži aktuelni evropski rekord na 100 metara slobodnim stilom.
U ekipnim sportovima, mnogo se očekuje od vaterpolo reprezentacije, koja je nedavno u finalu Evropskog prvenstva izgubila od Crne Gore.
Igrači su se zarekli da će nadoknaditi taj poraz u Pekingu.
Ženska i muška odbojkaška reprezentacija također imaju dobre šanse za osvajanje medalja.
Muška reprezentacija iznenadila je mnoge zauzevši drugo mjesto u Svjetskoj ligi krajem ovog mjeseca.
Igračice će doći u Peking kao osvajačice evropske srebrne medalje.
Srbijanski predsjednik Boris Tadić uručio je državnu zastavu sportistima pri ispraćaju.
Nosilac zastave na svečanom otvorenju bit će Jasna Šekarić, koja se smatra najboljim članom srbijanske delegacije, jer već ima pet olimpijskih medalja iz streljaštva.
"Vrlo sam ponosna i sretna što nosim zastavu, i mislim da smo svi sretni što se nakon 96 godina takmičimo pod zastavom Srbije," izjavila je Šekarićeva.
"Želim vam bezbjedan put i želim da na olimpijadi učinite ono što možete, jer šta god da uradite, bit će dovoljno," rekao je Tadić sportistima.
Blijede šanse Hrvatske da u EU uđe 2010. godine
U jednom oštrom izvještaju EU kaže se da se Hrvatska, čak i ako okonča pregovarački proces do kraja 2009, ne može pridružiti Uniji prije 2011. ili 2012.
U međuvremenu, na aktuelne predmete korupcije u zemlji treba hitno obratiti pažnju.
Nataša Radić za Southeast European Times iz Zagreba -- 29/07/08
"Hrvatska brodogradilišta moraju ostvariti nivo konkurentnosti i proći kroz određene važne strukturalne promjene da bi opstala u EU," izjavio je izvjetilac Evropskog parlamenta za Hrvatsku Hannes Swoboda. [Arhiva]
Hrvatska se neće moći pridružiti EU prije 2011. ili 2012. godine, iako se vlada u Zagrebu još uvijek nada da će završiti pregovore s blokom do kraja 2009. i postati članica 2010. godine.
U tom saopćenju koje je u Zagrebu prošle sedmice dao izvjetolac Evropskog parlamenta za Hrvatsku Hannes Swoboda nema nikakvih iznenađenja za posmatrače: Hrvatska ne završava pregovore željenom brzinom.
U međuvremenu, EU ima i svojih vlastitih problema, poput pokušaja da se legalizira drugi krug proširenja uprkos tome što su glasači u Irskoj temeljno odbacili Lisabonski sporazum.
Nanijevši štetu izgledima Hrvatske za članstvo, dva nedavna krivična predmeta oživjela su zabrinutosti.
U jednom, istaknuti novinar koji izvještava o kriminalu i korupciji, izvještač Jutarnjeg lista Dušan Miljuš, teško je pretučen u junu ispred vlastite kuće.
Njegovi napadači su još uvijek na slobodi.
EU je uputila upozorenje povodom tog slučaja zato što naglašava zastrašivanje medija kao i institucionalne slabosti.
Napad na Miljuša predstavljao je drugo takvo krivično djelo u isto toliko mjeseci.
U maju je Igor Rađenović, bivši čelnik zagrebačkog odjela za ulicu i otvoren kritičar korupcije, fizički napadnut.
Policija je u ovom predmetu uhapsila dvojicu osumnjičenih.
Hrvatska ima i druge probleme: ona treba nastaviti s pravosudnom reformom i obaviti reorganizaciju svoje oboljele brodogradilišne industrije, najvećeg dužnika u zemlji.
"Hrvatska brodogradilišta moraju ostvariti nivo konkurentnosti i proći kroz određene važne strukturalne promjene da bi opstala u EU," izjavio je Swoboda u Zagrebu, navodeći probleme koje treba rješavati što je prije moguće.
Ekspert za EU iz opozicije, potpredsjednik parlamenta Neven Mimica, nije optimista u smislu toga da će rokovi biti ispunjeni.
Iako vlada ima ambiciozne planove i insistira na 2009. kao na svom cilju, Mimica kaže da Hrvatska neće biti u mogućnosti da otvori sva pregovaračka poglavlja na vrijeme.
U svrhu ostvarivanja tog cilja tokom francuskog predsjedavanja EU, Hrvatska bi morala otvoriti 12 poglavlja do kraja godine, većinu od kojih u jesen.
"Do sad smo uspjeli otvarati i zatvarati poglavlja jedno po jedno.
A sad trebamo otvoriti 12 njih do kraja godine.
Mislim da matematika nije na našoj strani," kaže Mimica.
Nauka i tehnologija: na Balkanu nalazi iz neolitskog doba
Veliki neolitski kompleksi otkriveni su u Bosni i Hercegovini.
Također u okviru novosti iz nauke: turski istraživači razvili novi sistem ranog upozoravanja na zemljotrese, a Rumunija planira lansirati svemirsku raketu
Bosanski arheolozi otkopali su u središnjoj Bosni i Hercegovini neolitsku grnčariju. [Getty images]
Bosanski arheolozi pronašli su dokaze o postojanju dva velika neolitska kompleksa u selu Župčići u blizini Goražda.
Zilka Kujundžić-Vejzagić, iz arheološkog tima, izjavila je u utorak (8. septembar) kako analiza otkopane grnčarije otkriva da su balkansko-anadolska i jadransko-mediteranska kultura ukrstile puteve.
Prva rumunska svemirska raketa "Helen" bit će u oktobru lansirana sa crnomorske obale.
"Helen" je projektirala i izgradila Rumunska asocijacija za aeronautiku i kosmonautiku, nevladina organizacija bazirana u pokrajini Valcea.
Drugo izdanje manifestacije Twestival Local u Rumuniji održano je u petak (11. septembar) u Bukureštu.
Kao što je slučaj sa drugim sličnim manifestacijama održanim širom svijeta, ona je okupila učesnike putem mikroblog servisa Twitter. na manifrestaciji u Bukureštu prikupljeno je 20.000 eura za nabavku medicinske opreme za odjel za rak kod djece u bolnici Marie Curie u glavnom gradu.
Novi projekat, hrvatski Coaching Brand, promoviran je u srijedu (9. septembar) u nacionalnoj Udruzi za prirodnu, energetsku i dugovnu medicinu u Zagrebu.
Prvi hrvatski seminar Coaching Brand održat će se od 1. do 30. oktobra u glavnom gradu.
Svi koji prođu taj ispit dobit će diplomu Evropskog instituta za više životno podučavanje.
Tim istražitelja sa Tehničkog univerziteta u Istanbulu stvorio je sistem kojim se može upozoravati na zemljotrese četiri dana prije njihovog dešavanja, izvještava 6. septembra novinska agencija Anadolu.
Taj sistem radi tako što stvori kartu određene oblasti na osnovu kretanja i promjena u zemlji, vodi i zraku, pojasnio je Oguz Gundogdu sa Fakulteta za geofizičku tehniku pri Univerzitetu.
Prvo uklanjhanje tiroidne žlijezde u Evropi uz pomoć robotskog hirurškog sistema Da Vinci obavljeno je ranije ovog mjeseca u bolnici Igia u Atini.
Pacijent je bila jedna 25-godišnja žena.
Tim metodom hirurzima se daje mogućnost veće preciznosti, bolje vizuelno pokriće, rezultati bez skoro imalo gubitka krvi i smanjenim obimom komplikacija.
On se primarno primjenjuje u slučajevima manjeg raka tiroidne žlijezde.
(Razni izvori – 07/09/09-14/09/09)
Turska gradi novi zatvor za pripadnike PKK
Nakon zatvorskog života u samici od nekih deset godina, šef terorističke PKK dobiva novu adresu.
Esra Erduran za Southeast European Times iz Ankare -- 10/11/09
Čovjek drži fotografiju zatvorenog vođe kurdskih pobunjenika Abdullaha Ocalana tokom prošlomjesečnih demonstracija. [Getty Images]
Očekuje se da će Abdullah Ocalan, zloglasni lider Kurdistanske radničke partije (PKK), dobiti društvo po prvi put u zadnjoj deceniji.
PKK -- koja je odgovorna za preko 35.000 poginulih lica u sudarima s turskim snagama sigurnosti -- Sjedinjene Države i EU smatraju terorističkom organizacijom.
Nakon što su ga 1999. u Keniji uhvatile elitne turske snage, Ocalan je jedini zatvorenik na malom zatvorskom ostrvu Imrali, koje se nalazi na jugu Mramornog mora.
On je čekao na pogubljenje zbog izdaje, dok 2002. nije ukinuta smrtna kazna u sklopu mjera Turske da uskladi svoje zakone sa zakonima EU.
On svoje dane provodi služeći svoju doživotnu kaznu iza rešetaka u zatvoru na ostrvu tipa F, ili s maksimalnim obezbjeđenjem, bez mogućnosti na pomilovanje.
Međutim, njegovi dani izolacije su gotovi.
Ocalan se prebacuje u novi zatvor na tom ostrvu, uz još nekoliko kriminalaca.
Prema izvještaju s turskog novinskog portala soL, među zatvorenicima koji su se prijavili za prebacivanje na to ostrvo su: Sakir Akkurt, Cetin Arkas, Yasar Cinbas, Nihat Ekmez, Lokman Lacin, Mustafa Okcul, Nedim Ozalp, Naif Ozkilic, Huseyin Yildirim i Sait Yildirim -- sve navodni pripadnici PKK koji su osuđeni na doživotnu kaznu ili na tešku robiju.
Ministarstvo pravde kaže da će ta lista biti smanjena na osam lica, prema rezultatima testova koji su dati desetorici zatvorenika.
Prema izvorima, Ocalan će biti sam u svojoj ćeliji, ali će mu se omogućiti da se druži sa zatvorenicima koji se nalaze u svojoj zoni tokom odmora.
U nekim izvještajima se kaže da će Ocalan imati i TV.
Ministarstvo pravde započelo je izgradnju tog novog zatvora nakon ocjene Komiteta Vijeća Evrope za prevenciju mučenja i neljudskog ili ponižavajućeg ponašanja ili kažnjavanja (CPT).
Delegacija CPT-a posjetila je Ocalana i s njim razgovarala o njegovim uslovima života.
Delegacija se susrela i s Ocalanovim advokatima, koji se žale da je teško posjećivati njihovog klijenta pod postojećim uslovima.
Nedavna dešavanja uslijedila su u sred demokratske inicijative turske vlade -- pokušaja da se pokaže dobra volja prema Kurdima.
Prema kanalu CNN Turk, novi objekat koštat će oko 3,3m eura.
Evropski lideri pozdravili novog predsjednika SAD
Šefovi država poslali su čestitke američkom predsjedniku Baracku Obami povodom njegove inauguracije u utorak.
Oni su također izrazili nadu za bolje odnose između EU i SAD pod njegovim predsjedavanjem.
(Reuters, FT, International Herald Tribune - 21/01/09; AP, AFP, DPA, BBC, VOA, Deutsche Welle, Euronews, Euobserver, HINA, SNA, MIA, Makfax - 20/01/09)
Plakat u Prištini s čestitkom američkom predsjedniku Baracku Obami. [Laura Hasani]
Evropski lideri čestitali su Baracku Obami na njegovoj inauguraciji za 44. predsjednika Sjedinjenih Država u utorak (20. januar), izražavajući nadu za nastavak stalnog poboljšavanja transatlantske saradnje i napora na rješavanju izazova s kojima se svijet suočava.
"Zajedničko postupanje predstavlja jedan od najboljih načina za reakciju na potrebe i nade naroda na obje strane Atlantika," kaže se u saopćenju Češke kao predsjedavajuće EU.
EU se nada "bliskoj saradnji s novom američkom administracijom i stalnom unaprjeđivanju transatlantskog partnerstva, te njegovom kontinuiranom prilagođavanju ogromnim izazovima koje postavljaju promjene u svijetu", dodaje se u njemu.
U Evropi se gaje velike nade da će prvi američki predsjednik afroameričkog porijekla dovesti do poboljšanja američko-evropskih odnosa u vremenu opterećenom krizama.
"Ja lično vjerujem da je izbor predsjednika Obame bila prekretnica koja je odredila Ameriku," izjavio je predsjednik Evropske komisije (EK) Jose Manuel Barroso. "To također može biti važna prekretnica i za ostatak svijeta."
On je izjavio da bi EU i Sjedinjene Države trebali partnerski sarađivati u reakciji na globalnu finansijsku krizu, na prijetnje miru i sigurnosti i na klimatske promjene.
Lideri 27 država članica EU također su izrazili svoje čestitke Obami.
Opisavši novog predsjednika SAD kao "čovjeka s velikom vizijom", britanski premijer Gordon Brown izjavio je da je njegova inauguracija obilježila "novo poglavlje u historiji i Amerike ... i svijeta".
Francuska je, izjavio je predsjednik Nicolas Sarkozy, odlučna rame uz rame sarađivati sa Sjedinjenim Državama i "jedva čeka" da novi predsjednik "počne s radom, tako da s njim možemo promijeniti svijet".
Njemačka kancelarka Angela Merkel okarakterizirala je utorak kao "vrlo poseban dan", ne samo za Sjedinjene Države, nego i za milijarde ljudi, te je izrazila nadu za veću saradnju s Vašingtonom.
"Nadam se da će se naša saradnja oblikovati ... odlučivanjem na toj osnovi da samo jedna zemlja sama ne može rješavati svjetske probleme," izjavila je u utorak njemačka liderka.
Lideri Balkana, među kojima hrvatski predsjednik Stipe Mesić, te premijeri Bugarske i Makedonije Sergey Stanishev i Nikola Gruevski, također su čestitali Obami i poželjeli mu uspjeh.
Mesić je Obami zaželio uspjeh i izrazio uvjerenost u nastavak razvoja hrvatsko-američkih odnosa.
Gruevski je novom lideru SAD zahvalio na njegovoj "stalnoj podršci, ohrabrenju i priznanju" ustavnog naziva Makedonije i kandidaturi za članstvo Skoplja u NATO-u.
"Mi jako uvažavamo to što ste vi priznali naše dostojanstvo," napisao je on Obami.
U svom inauguralnom govoru, Obama je saopćio "svim drugim narodima i vladama koje danas gledaju, od najvećih prijestolnica do malih sela gdje je rođen moj otac: znajte da je Amerika prijatelj svake nacije i svakog čovjeka, žene i djeteta koje stremi budućnosti mira i dostojanstva…”, uprkos svojim pregovorima u dva tekuća rata i ekonomskim poteškoćama.
Pogoršan spor između makedonske vlade i EVN-a
Makedonski premijer Nikola Gruevski izrazio je razočarenje radom austrijske firme koja vodi elektroenergetski monopol u njegovoj zemlji.
Regulatori bi mogli povući njenu dozvolu za rad.
Goran Trajkov za Southeast European Times iz Skoplja – 21/01/09
EVN vodi elektroenergetski sektor u Makedoniji. [Tomislav Georgiev]
Povećava se jaz između vlade Makedonije i EVN-a, glavnog centra za distribuciju struje u Makedoniji.
Premijer Nikola Gruevski optužio je tu austrijsku firmu, koja je 2006. otkupila državni elektroenergetski monopol te balkanske zemlje, za loše opsluživanje potrošača.
"EVN Makedonije je najproblematičniji ulagač kog imamo," izjavio je Gruevski početkom januara.
Firma postavlja "vrlo loš primjer" drugim stranim ulagačima, dodao je on.
Domaćinstva u Makedoniji trpe od čestih nestanaka struje.
Opskrba se naročito dramatično pogoršala nakon 1. oktobra 2008, sa sve češćim nestancima, u trajanju od par sati do dan ili dva.
Zadnja kap u čaši za mnoge Makedonce bili su učestali nestanci za novogodišnje praznike.
EVN ili namjerno uskraćuje opskrbu ili ne ulaže dovoljno u elektro-mrežu, izjavio je Gruevski.
On je također taj monopol okrivio zato što nije povezao strujom sportske objekte, koji predstavljaju vladin građevinski prioritet.
"Ne možemo pokrenuti sportske objekte u Brvenici i Demir Hisaru već šest mjeseci, jer ih EVN odbija povezati . ... [Uskraćena opskrba završenim stadionima] nije toliko tragična, ali ono što je stvarno tragično je da [građevinari] u mnogim privatnim poduzećima, fabrikama i drugim projektima u izgradnji već mjesecima mole da budu povezani", izjavio je Gruevski.
EVN brani svoj protekli rad.
Predsjedavajući upravnog odbora za Makedoniju George Waldner kaže da ta kompanija predstavlja dobrog korporativnog građanina u Makedoniji, jednu od malog broja međunarodnih korporacija koje su voljne ulagati tokom globalne ekonomske krize.
U odbranu svoje firme, on kaže da je ona potrošila 85m eura na unaprjeđenja na distributivnoj mreži u zemlji.
Glasnogovornica kompanije Lenče Karpuzovska pripisala je nedavni val nestanaka velikom porastu potražnje tokom praznika.
Nezavisna regulatorna komisija kaže da će obaviti istragu o optužbama na račun EVN-a i objaviti izvještaj.
EVN će morati opravdati svaki slučaj prekida opskrbe i objasniti nestanke struje koji su zadesili cijela sela i krajeve grada.
Kazna za "neopravdani" nestanak struje je 5.000 eura.
Šef regulatorne komisije Slave Ivanovski upozorio je da bi EVN mogla izgubiti i dozvolu za rad u Makedoniji, s tim da bi vlada ugovor onda dodijelila nekoj drugoj firmi.
Vjerske zajednice u Albaniji podstiču saradnju
Novi dokument izrađen od strane vlade, koji su potpisale najveće vjerske zajednice u Albaniji, obećava poboljšanje međuvjerskih odnosa i saradnje s vladom.
Manjola Hala za Southeast European Times iz Tirane – 21/01/09
Glavne vjerske zajednice u Albaniji potpisale su sporazum o saradnji koji je izradila vlada. [Getty Images]
Tri glavne vjerske zajednice u Albaniji poduzele su korak ka saradnji potpisivanjem sporazuma kojim će se regulirati odnosi između njih i vlade, čime će se otvoriti put za poboljšanu saradnju.
Najviši predstavnici zajednice sunitskih muslimana, pravoslavne crkve Albanije, i zajednice bektašija (šiitskih muslimana) potpisali su prošle godine sporazum s ministrom turizma, kulture, omladine i sporta Yllijem Pangom.
On je na potpisivanju predstavljao vladu, baš kao što te tri vjerske zajednice predstavljaju kulturnu različitost u zemlji, saopćeno je iz njegovog ministarstva.
Četvrta velika vjerska zajednica, katolička crkva Albanije, potpisala je isti taj sporazum 2001, na zahtjev Vatikana.
Novi pregovori išli su nesmetano, što je dovelo do ubrzanog procesa potpisivanja.
"Iako su Albanci oduvijek uživali vjerska prava i slobode, novi sporazum je u sklopu ustavne dužnosti [vlade]," izjavio je Rasim Hasanaj, šef Državnog komiteta za vjere.
Prema tom sporazumu, država vraća tim zajednicama zemljište koje je bila oduzela prije 1967. godine, kad je komunistički režim zabranio svu vjersku aktivnost i zatvorio sve vjerske subjekte.
Premijer Sali Berisha nazavao je potpisivanje tog sporazuma historijskim događajem, ustvrdivši da će se njime pokrenuti novi odnosi između vlade i vjerskih zajednica u Albaniji.
Sporazumom se uvodi izuzeće od poreza i državno finansiranje za vjerske subjekte.
Državni komitet za vjere, nadležan za izradu tog dokumenta, uzeo je u obzir iskustvo drugih evropskih zemalja koje su ga usvojile, uz poštivanje međunarodnih dokumenata o ljudskim pravima i slobodama.
Prema ustavu, Albanija nema službenu vjeru.
Međutim, država priznaje jednakopravnost svojih vjerskih zajednica i njihovu nezavisnost.
Četiri vjere u Albaniji -- muslimanska (sunitska), pravoslavna, katolička i bektašijska (šiitski muslimani) -- zajednički predstavljaju 98% stanovništva.
Ostatak, oko 135 manjih zajednica, su protestanti (evangelisti), jehovini svjedoci, mormoni, bahaije i ostali.
Muslimani su tradicionalno većina u Albaniji.
Nakon višedecenijskog nametnutog ateizma okončanog 1990, relativno mali broj Albanaca redovno upražnjava vjeru.
Vjerske zajednice u Albaniji već dugo pokazuju međusobnu toleranciju i skladnost koegzistencije, što se posebno vidi tokom vjerskih praznika.
Omladinske igre postat će regionalni sportski događaj u JIE
Evropski povjerenik za proširenje Olli Rehn je novi sponzor Omladinskih sportskih igara, na kojima ima preko 35.000 učesnika iz jugoistočne Evrope.
Nataša Radić za Southeast European Times iz Zagreba -- 15/10/07
(S lijeva) predsjednik Omladinskih sportskih igara Zdravko Marić, engleski fudbaler David Beckham i generalni sekretar Omladinskih sportskih igara Igor Costa u Lisabonu 2004. [Getty Images]
Grupa mladih entuzijasta odlučila je 2004. pomoći programu prevencije droge organiziranjem đaka u natjecanjima iz različitih sportova.
Njihov prvi projekat u Splitu u Hrvatskoj bio je uspješan, a od 2004. Omladinske sportske igre su postale međunarodni događaj za djecu iz raznih zemalja.
Ovog ljeta, igre su imale približno 35.000 učesnika.
Svakog ljeta djeca školskog uzrasta žive u ljetnim kampovima i natječu se u timskim sportovima poput fudbala, košarke, rukometa i odbojke.
Stiču i nove prijatelje, razgledaju znamenitosti i plivaju.
Ovoj projekt, kojim upravlja Zdravko Marić, predsjednik organizacionog komiteta, pozdravljaju hrvatska vlada, zdravstvene institucije i škole, jer se njime promoviraju dobra fizička sprem i zdravlje.
Djeca i njihovi roditelji zadovoljni su što omladina provodi ljeta u zdravoj sredini pod nadzorom odgajatelja.
Igre su međunarodno priznate zbog podrške od strane slavnih lica iz svijeta sporta, poput Davida Beckhama, koji je službeni ambasador Omladinskih sportskih igara.
Kad je Marić kao dobrovoljac otpočeo projekat, zamisao je bila promovirati sport u Splitu, gradu u Dalmaciji.
Kako se učešće proširilo, natjecanja se održavaju širom Hrvatske.
Marić želi da igre postanu regionalna manifestacija, za koju bi Omladinske sportske igre održavale lokacije širom jugoistočne Evrope.
Organizatori traže međunarodnu podršku za tu zamisao.
U tom cilju, Marić i regionalni koordinator igara Adnan Terzić nedavno su predložili Projekat Bistra za omladinske sportske igre, te koncept igara kao regionalne sportske manifestacije Olliju Rehnu, evropskom povjereniku za proširenje.
Marić kaže da je Rehn pristao biti sponzor Omladinskih sportskih igara Bistra.
On će također predstaviti ideju o regionalizaciji Omladinskih igara Joseu Manuelu Barrosou, predsjedniku Evropske komisije.
"Gospodin Rehn je istakao važnost i neophodnost ovog projekta u korist samog regiona, jer se altruizmom, vjerskom tolerancijom i prijateljstvom među mladima -- što je i cilj igara -- stvaraju temelji i uslovi za dobre odnose između zemalja u regionu," rekao je Marić.
Turska će prije poteza prema Iraku dati diplomatiji zadnju šansu
Turski premijer Recep Tayyip Erdogan izjavio je za vikend da bi mogao biti pokrenut prekogranični upad "u bilo koje vrijeme, zavisno od potrebe".
Većina diplomata očekuju tokom naredne tri sedmice pojačane pregovore, a ne neposrednu vojnu akciju.
Ayhan Simsek za Southeast European Times -- 15/10/07
Turski vojni kamioni prošle sedmice prevoze tenkove na cesti koja povezuje grad Cizre na jugoistoku Turske sa Sirnakom. [Getty Images]
Turska vlada trebala je u ponedjeljak (15. oktobar) izraditi prijedlog u kom se traži odobrenje parlamenta za vojnu operaciju usmjerenu na iskorjenjivanje baza terorističke Kurdistanske radničke partije (PKK) na sjeveru Iraka.
Vlasti kažu da su već izdale upute vojsci za pripreme.
U komentarima za vikend, premijer Recep Tayyip Erdogan izgledao je odlučan da poduzme akciju "kad god bude trebalo", uprkos međunarodnim pozivima na uzdržanost.
"Mi smo spremni platiti sve troškove," rekao je Erdogan.
Međutim, diplomatski izvori kažu da neposredan upad nije vjerovatan, nego da će se u predstojećim sedmicama odvijati pojačani napori na rješavanju tog problema diplomatskim sredstvima.
Iako turska vojska zagovara upad, Erdoganova administracija je skeptična.
Međutim, pošto je nasilje PKK u porastu, vlada pada pod sve veći pritisak javnosti da nešto učini.
U, kako mnogi sigurnosni analitičari kažu, usmjerenom naporu da se Turska uvuče u sukob, PKK je pojačala svoju kampanju terora.
Militanti PKK su 7. oktobra naoružani puškama i eksplozivom ubili 13 vojnika u pokrajini Sirnak na jugoistoku zemlje.
Taj napad bio je jedan od najrazornijih posljednjih godina.
Prošle sedmice, Erdogan je predsjedavao sigurnosnom sastanku na visokom nivou, sazvanom radi diskusije od prijetnji od strane PKK.
"Sve relevantne institucije dobile su neophodna naređenja i upute da obave sve vrste pravnih, ekonomskih i političkih priprema u cilju okončanja prisustva terorističke organizacije u susjednoj zemlji, uključujući i moguću prekograničnu operaciju," kaže se u saopćenju objavljenom nakon sastanka.
Smatra se da je u planinama sjevernog Iraka utočište pronašlo oko 3.000 militanata PKK, koji tu zonu koriste kao odskočnu dasku za napade po Turskoj.
Kako se procjenjuje, od januara je ubijeno 150 turskih vojnika.
Sjedinjene Države upozorile su Tursku da bi se prekograničnom akcijom mogla ugroziti stabilnost u regionu.
Međutim, veze između Ankare i Vašingtona trenutno su zategnute zbog odluke kongresnog komiteta SAD da usvoji rezoluciju kojom se kao genocid opisuju masakri nad Jermenima tokom Prvog svjetskog rata.
U subotu su pomoćnik američkog državnog sekretara Daniel Fried i američki podsekretar ministarstva odbrane za politička pitanja Eric Edelman odletjeli u Ankaru, prenoseći tekuće napore Bushove administracije na blokiranju rezolucije o Jermenima.
Oni su također apelovali na turske zvaničnike da ne pokreću upad u Irak, rekavši da bi se time proširila tamošnja nestabilnost.
Erdogan je međutim izgleda odbacio te preporuke.
"Nama ne treba ničiji savjet po pitanju sjevernog Iraka i operacije koju tamo treba izvršiti," rekao je on na stranačkom skupu u Istambulu za vikend.
Očekuje se da će u narednim danima turski ministar vanjskih poslova Ali Babacan posjetiti Bagdad, i u cilju priprema za regionalni sastanak o Iraku i u cilju izražavanja odlučnosti Turske da eliminira prijetnju od PKK.
Također se očekuje sastanak ministara unutrašnjih poslova Turske i Iraka kasnije u toku mjeseca u Kuvajtu, na marginama sastanka o regionalnoj sigurnosti posvećenog Iraku.
Irački ambasador u Turskoj Sabah Umran izjavio je da su oba sastanka važna u cilju prevazilaženja razlika i izbjegavanja veće krize u regionu.
Umran je također upozorio da se ne vrši prekogranična operacija, rekavši da bi se time prekršila suverena prava Iraka.
On je također izrazio spremnost Iraka na produbljavanje dijaloga s Turskom u cilju uklanjanja prijetnje od strane PKK.
Sporazum o borbi protiv terorizma koji su potpisali ministri unutrašnjih poslova Turske i Iraka još uvijek čeka na ratifikaciju u iračkom parlamentu.
Kurdski poslanici su međutim već izrazili različite rezervacije o tom sporazumu.
Prije njegovog potpisivanja, iz teksta je izbrisan ključni paragraf kojim se Turskoj omogućavaju ograničene hitne operacije u graničnoj oblasti, zbog protivljenja od strane kurdskih političara Iraka.
U Istanbulu se početkom narednog mjeseca očekuje odvijanje jedne od ključnih diplomatskih bitaka.
Turska će na regionalnom forumu biti domaćin susjednim zemljama Iraka, a očekuje se i učešće američke državne sekretarke Condoleezze Rice.
Erdogan početkom narednog mjeseca planira posjetiti Vašington, gdje će se, kako se očekuje, susresti s predsjednikom Georgeom W. Bushom po pitanju PKK.
Zamjenik načelnika generalštaba Turske vojske, general Ergin Saygun, izjjavio je u ponedjeljak novinarima da je prerano govoriti o vremenskom rasporedu ili obimu moguće vojne operacije.
Od presudne su važnosti detalji iz odobrenja parlamenta, rekao je on.
"Ako nam ta dužnost bude dodijeljena, mi ćemo razmotriti obim u kom će ona biti izvršena.
Nije moguće to reći u ovom trenutku," rekao je on.
Nedostatak podrške slabi kosovskog ombudsmena
Ured ombudsmena ima ustavnu obavezu da brani ljudska prava na Kosovu, ali on bije tešku bitku zbog nedostatka resursa.
Ombudsmen Sami Kurteshi. [Vlada Kosova]
Ombudsmen Sami Kurteshi sve više se zabrinjava zbog nedostatka podrške njegovom uredu od strane glavnih kosovskih institucija, uključujući tu i skupštinu i vladu.
Situacija se ove godine pogoršala, kaže Kurteshi, jer je postalo sve jasnije da on ne može zadržati profesionalno osoblje s obzirom na ograničena finansijska sredstva i plaće.
Za početak, pet zamjenika angažiranih prošlog mjeseca neće biti plaćeno do kraja ovog mjeseca jer nisu propisno dodani u platni sistem.
Zgrada u kojoj je ured bio lociran promijenila je vlasnike, što je dovelo do deložacije.
"Javne prostorije koje smo koristili privatizirane su, a vlada nije osigurala ured za nas," kaže Kurteshi za SETimes iz svog iznajmljenog ureda na malo posjećenoj lokaciji u Prištini.
U junu, Kurteshi je pisao skupštini, dokumentirajući različite prepreke koje ga sprječavaju u vršenju nezavisnosti ombudsmena.
On je ponudio sedam preporuka, ali nije dobio nikakvog odgovora.
Nedostaci su navedeni i u ovogodišnjem izvještaju EU o napretku zemlje, u kom se ombudsmen opisuje kao slaba institucija, "zbog nedostatka političke podrške u cilju osiguravanja njegovog propisnog funkcioniranja i finansijske nezavisnosti".
Dok je skupština izabrala pet zamjenika kao pomoć ombudsmenu u skladu sa zakonom, ona nikad nije obradila finansijske zabrinutosti.
Tokom 2010, ombudsmen je imao ukupno 1.233 posjete od osoba koje su tražile savjete i pomoć.
Do 1. septembra 2011, institucija ombudsmena dobila je oko 1.000 pritužbi.
Nivo uspjeha izgleda da je uvelike zasnovan na nivou angažiranih institucija.
"Niža angažirana institucija pruža bolju reakciju, i suprotno, viša institucija ne daje nikakvog odgovora na pritužbe," kaže Kurteshi.
Zamjenik ministra za javnu upravu Hajredin Hyseni svjestan je pozicije ombudsmena i problema oko plaća za njegove zamjenike.
On je za SETimes izjavio da će problem plaća biti brzo riješen.
Stalni uredski prostor je prioritet, kaže Hyseni i dodaje kako se nada da će se to riješiti iduće godine, jer će vlada preuzeti nove uredske prostore u Prištini.
"Mi imamo još nezavisnih institucija koje iznajmljuju radne prostorije u odsustvu dovoljnog prostora, ali ombudsmen je prioritet za vladu," kaže on.
Kurteshi je postao ombudsmen 2009. i ima petogodišnji mandat.
On je bio u službi prošle godine, kad je skupština usvojila novi zakon kojim se utvrđuju obaveze i nadležnosti te institucije.
Kurteshi kaže da su zadnje izmjene u nacrtu ugrozile rad institucije.
Tim zakonom ograničava se njegov imunitet na period dok je na funkciji, a isključuje se njegovo pravo na eksperte nadležne za vođenje istraga.
"Naši zvaničnici obavezni su po zakonu da čuvaju tajne, ali za njih nema imuniteta.
To je ropski princip, kad neko ima obaveze, ali nema prava," kaže Kurteshi.
Pitanje imuniteta je zabrinutost koju dijeli i Suzan Novoberdali, predsjedavajuća Komisije za ljudska prava, spolnu jednakost, nestala lica i peticije u okviru skupštine Kosova.
"Po pitanju imuniteta, ja ga potpuno podržavam, jer zbog aktivnosti koje obavljaju tokom mandata oni se ne bi sutra trebali plašiti od odgovornosti," kaže Novoberdalijeva za SETimes.
Međutim, ona također krivi Kurteshija zbog nepostojanja zaštitnih mjera, jer je i on bio član grupe za izradu zakona.
On tvrdi da su se izmjene desile u završnoj verziji, čije izmjene je vršila vlada, a usvojene su u skupštini.
S obzirom na te poteškoće, Kurteshi smatra da vlada izgleda "ima interes da uništi jedinu instituciju za ljudska prava na Kosovu".
Međutim, Hyseni se nakostriješio na tu ideju. "Mislim da ni vlada, a ni niko drugi na Kosovu, nema interesa za slabljenje uloge ombudsmena, jer je to institucija sa značajnom ulogom u odbrani ljudskih prava i sloboda."
"U postojećim okolnostima, teško je imati ombudsmena s većim efektima, [s obzirom na to] da on ima samo autoritet da daje preporuke, ali one nisu obavezujuće," izjavio je za SETimes Behxhet Shala, šef Vijeća za odbranu ljudskih prava i sloboda.
Prema njegovim riječima, teško je provesti tu ulogu, jer nema volje da postoji ombudsmen koji bi bio potpuno nezavisan i politički nepristrasan, pošto je najveći kršitelj ljudskih prava na Kosovu upravo sama država.
Dok se Kurteshi žali da radi u otežanim okolnostima, zvaničnici i eksperti za ljudska prava tvrde da na određenom nivou uspjeh zavisi od rada i postupanja čelnika institucije.
Oni smatraju da je za efikasnost na Kosovu potrebno imati aktivnu ulogu i otvoreno pobijati glavne institucije po pitanjima vezanim za ljudska prava.
Izvještaj: korupcija još uvijek sveprisutna u jugoistočnoj Evropi
Kosovo i Crna Gora jedine su zemlje jugoistočne Evrope koje pokazuju unaprjeđenje u ovogodišnjem Indeksu percepcije o korumpiranosti za 2011.
Kosovska policija prati bivšeg guvernera kosovske banke Hashima Rexhepija nakon njegovog hapšenja 2010. tokom istrage za korupciju. [Reuters]
Organizacija Transparency International (TI) objavila je prošle sedmice svoj Indeks o percepciji korumpiranosti za 2011, ponovno ukazavši na to da je Kipar najmanje korumpirana zemlja u jugoistočnoj Evropi (JIE).
Ta mediteranska zemlja bila je na rang-listi prilično ispred ostalih deset nacija u regionu.
Sa rezultatom od 6,3, istim kao i prošle godine, Kipar je bio na 30. mjestu u svijetu u godišnjem pregledu berlinske organizacije za praćenje stanja korumpiranosti. 31 mjesto nakon njega bila je Turska, s drugom ocjenom među zemljama JIE, a Kosovo i Moldavija dobili su najniže ocjene u regionu.
Korupcija je još uvijek endemična pojava u velikom broju zemalja širom svijeta, naglašava TI u saopćenju u kom se objavljuje izdavanje njenog novog CPI.
Podaci iz 17 pregleda poslovnih lidera i analitičara rizika koje je ona koristila u prikupljanju indeksa pokazuju da neke vlade ne štite građane od korupcije, bilo da su u pitanju zloupotreba javnih resursa, mito ili tajno odlučivanje, naglašava se u njemu.
Protesti održani širom svijeta u zadnjih 12 mjeseci često su izazivani ne samo ekonomskom nestabilnošću, nego i korupcijom, dodaju iz organizacije TI.
Ona taj trend opisuje kao jasan signal da ljudi na svoje lidere i javne institucije gledaju kao i na netransparentne i na nedovoljno odgovorne.
"Ove godine smo viđali korupciju na transparentima protestanata, bilo bogatih, bilo siromašnih," izjavila je, kako se navodi u tom saopćenju, predsjedavajuća organizacije TI Huguette Labelle. "Bilo da su u Evropi pogođenoj dužničkom krizom ili u arapskom svijetu gdje počinje nova politička era, lideri moraju obratiti pažnju na zahtjeve za bolju vlast."
Na osnovu rezultata tih pregleda, u okviru CPI za 2011. ocijenjene su 183 zemlje i teritorije, ocjenama od 0 (jako korumpirane) do 10 (vrlo čiste), na osnovu nivoa percepcije o korumpiranosti javnog sektora.
Samo jedna trećina svih zemalja obuhvaćenih ove godine dobila je ocjenu višu od 5,0.
Uz ocjenu 9,5, Novi Zeland je na vrhu svjetske tabele kao najmanje korumpirana zemlja ove godine.
Nakon njega slijede Danska i Finska, svaka s ocjenom od 9,4.
Sjeverna Koreja i Somalija bile su najniže na rang-listi, svaka s ocjenom od 1,0.
Sve nacije JIE, osim Kipra, dobile su ocjene manje od 5,0.
Nadalje, osam od svih 13 zemalja u regionu dobilo je niže ocjene nego prošle godine, a jedino dvije -- Kosovo i Crna Gora -- bolje su ocijenjene nego u indeksu za 2010.
Osim Kipra, Bosna i Hercegovina (BiH) i Moldavija su jedine druge dvije zemlje JIE koje su dobile iste ocjene kao i prošle godine, tj. 3,2 i 2,9. dok je BiH ponovno bila na 91. mjestu u svijetu, Kipar je skliznuo za dvije pozicije do 30. mjesta, a Moldavija je pala za sedam mjesta na 112. poziciju, zbog toga što je u ovogodišnji CPI dodato još pet zemalja.
Novoa ocjena Crne Gore od 4,0, više nego 3,7 od prošle godine, omogućila joj je da se popne za tri pozicije i pridruži se Hrvatskoj i Slovačkoj na 66. mjestu, dok je Kosovo popravilo svoj status za 0,1 poen i stiglo do 112. mjesta, zajedno s Alžirom, Egitpom, Moldavijom, Senegalom i Vijetnamom, sve s ocjenom 2,9.
Tri nacije JIE -- Hrvatska (4,0), Grčka (3,4) i Rumunija (3,6) -- izgubile su 0,1 poen u odnosu na svoj prethodni rezultat, a nove ocjene date albaniji (3,2), Makedoniji (3,9), Srbiji (3,3) i Turskoj (4,2) bile su za 0,2 poena niže od njihovih ocjena iz 2010.
Bugarska je izgubila 0,3 poena i opala za 13 mjesta, te došla na mjesto najkorumpiranije zemlje u EU.
Sa svojom novom ocjenom od 3,3, ona je podijelila 86. mjesto u indeksu sa Jamaikom, Panamom, Srbijom i Šri Lankom.
Tužilac Haškog tribunala Brammertz dostavio kritičan izvještaj u UN
Glavni tužilac podsjetio je Srbiju na nezavršen posao sa sudom, napao Hrvatsku zbog kritika upućenih tribunalu i kritizirao Bosnu i Hercegovinu zbog bijega jednog optuženika.
Glavni tužilac ICTY-a Serge Brammertz izjavio je u Vijeću sigurnosti UN-a da bi međunarodna zajednica trebala podržati napredna prava lidera zapadnog Balkana u odnosu na nacionalizam. [Reuters]
Glavni tužilac Međunarodnog krivičnog suda za bivšu Jugoslaviju (ICTY) Serge Brammertz predstavio je prošle sedmice u Vijeću sigurnosti UN-a izvještaj o stanju saradnje s Haškim tribunalom, međutim za srbijansku javnost, saradnja izgleda kao davno završeno poglavlje.
U Brammertzovom izvještaju podsjetile su se sve relevantne strane da rad tribunala nije gotov i da se tek treba utvrditi ko je pomagao zadnjim bjeguncima, Radovanu Karadžiću, Ratku Mladiću i Goranu Hadžiću, u skrivanju duže od jedne decenije.
"Mi želimo vidjeti rezultate u istrazi o tome kako su oni izbjegavali hapšenje godinama.
Kad sam u novembru posjetio Beograd, vidio sam da se na toj stvari malo radi, a ja za svoj naredni izvještaj želim bolje rezultate," izjavio je Brammertz.
Glasnogovornik Tužilaštva za ratne zločine Srbije Bruno Vekarić izjavio je za SETimes da je istraga o tome ko je pomagao bjeguncima još uvijek u toku.
Pošto ta istraga predstavlja "živ proces", on je odbio dati bilo kakve detalje.
"I mi želimo saznati ko nam je bacao prašinu u oči godinama i pomagao optuženicima Haškog tribunala u izbjegavanju pravde.
U našem je interesu da to otkrijemo što prije radi nas samih, a ne zbog međunarodnog pritiska," izjavio je on.
Vekarić je izjavio da će sredinom januara na snagu stupiti Zakon o krivičnom postupku, što će umnogome olakšati istražni proces.
"To će također utjecati na istragu o mreži saradnika koji su pomagali bjeguncima," dodao je Vekarić.
Politički analitičar Dejan Vuk Stanković tvrdi da je Haški tribunal postao manje važno pitanje nakon hapšenja Karadžića i Mladića, a istrazi o mreži pomagača ne pridaje se dovoljno pažnje iz političkih razloga.
"To je vrlo neprijatna tema za srbijanske zvaničnike i predstavnike pravosuđa, jer se mreža pomagača tih bjegunaca krije u državnom aparatu i različitim segmentima društva," izjavio je Stanković za SETimes.
"Pritiska [međunarodne zajednice] u ovom slučaju nema, zbog čega je cijeli predmet stavljen ad acta," dodaje Stanković.
Osim kritika zbog nezavršenog posla, Brammertz je u svom izvještaju pohvalio Srbiju.
Izručenje posljednjih optuženika može predstavljati "indikator bolje budućnosti za međunarodno pravo", naglasio je on, jer se ispostavilo da niko ne može izbjegavati pravdu.
Ambasador Srbije u UN-u Feodor Starčević podvukao je u Vijeću sigurnosti da zemlja u potpunosti sarađuje s tribunalom.
To je, izjavio je on, Srbiji dalo moralno pravo da insistira na istrazi o svim zločinima vezanim za trgovinu ljudskim organima koje je vršila Oslobodilačka vojska Kosova.
Starčević je dodao kako Srbija očekuje da će se u toj istrazi utvrditi puna istina i da će počinitelji biti izvedeni pred lice pravde.
Po pitanju nastavka saradnje s tribunalom, Starčević je izjaivo kako će Srbija obezbijediti pristup svojim arhivama, dokumentima i svjedocima.
"Mi svakodnevno dobivamo zahtjeve za pomoć u tim predmetima i odmah ih razmatramo, bez odlaganja," izjavio je on.
U tom izvještaju, Brammertz se također obratio na Hrvatsku, napavši zvaničnike te zemlje zbog izjava u kojima kritiziraju rad tribunala i njegove presude.
On je nadalje kritizirao BiH zbog bijega bivšeg haškog optuženika Radovana Stankovića iz zatvora u Foči, nakon što ga je tribunal izručio pravosudnim organima u BiH.
"On je pobjegao prije četiri godine, i ne vidim aktivnosti od strane vlasti Bosne i Hercegovine na rješavanju tog slučaja," izjavio je Brammertz.
On je pojasnio da je u cilju hapšenja Stankovića neophodna saradnja drugih država u regionu.
Vizna liberalizacija za Kosovo "onda kad se ispune svi uslovi"
Kosovu nije dat datum za početak pregovora o liberalizaciji viza, ali je EU ponovno potvrdila svoje opredjeljenje da to pitanje otvori onda kad budu postojali svi uslovi.
Sa skoro jednom trećinom Kosovara u dijaspori, liberalizacija viza je i dalje na vrhu vladinog dnevnog reda. [Reuters]
Iako Kosovo na samitu EU u petak (9. decembra) nije dobilo datum za početak pregovora o liberalizaciji viza, zemlji je data nada obećanjem od strane Unije da je to pitanje još uvijek na dnevnom redu.
"Kosovo ima čisto političko opredjeljenje EU u cilju liberalizacije viza, očito uz slijeđenje procedure koju su trebale ispuniti sve druge zemlje zapadnog Balkana," izjavila je za SETimes glasnogovornica EU Maja Kocijančič.
Specijalni predstavnik EU na Kosovu Fernando Gentilini izjavio je da zaključci Vijeća usvojeni 5. decembra, koje su u petak u potpunosti potvrdili šefovi država-članica EU, predstavljaju važan korak naprijed.
"Sad je jasno da će dijalog o vizama započeti i da će Kosovo iskoristiti prednosti od liberalizacije viza čim se ispune svi uslovi," izjavio je Gentilini, dodajući kako je važno da Kosovo "udvostruči svoje napore i koncentrira se kako bi riješilo izazove i usmjerilo reformski proces prema naprijed".
"Bilo bi također važno da Kosovo nastavi biti konstruktivno u dijalogu sa Srbijom i u provedbi povezanih sporazuma," izjavio je specijalni predstavnik EU.
U reakciji, kosovski premijer Hashim Thaci izjavio je da je evropska perspektiva Kosova po prvi put prevedena u konkretnu ponudu, "na jedinstven način, od strane svih država EU".
"[Taj] samit potvrdio je zaključke ministara vanjskih poslova, kojima se vrlo jasno za Kosovo predviđa otvaranje dijaloga o viznoj liberalizaciji, otvaranje pregovora o trgovinskim odnosima, pristup Kosova u programe Zajednice i članstvo Kosova u Evropskoj banci za obnovu i razvoj," izjavio je Thaci za novinare u Prištini nakon povratka iz Brisela.
Thaci je izjavio da je proces liberalizacije viza vjerovatno najvažniji za Kosovo, jer je jedna trećina njegovih građana u dijaspori, uglavnom u zemljama EU.
Vijeće EU raspravljalo je o Kosovu i u ponedjeljak (12. decembra), saopćivši kako pozdravlja opredjeljenje Kosova ka svom evropskom dnevnom redu, "uključujući i kontinuirane napore u oblastima poput viznog, trgovinskog i pravosudnog sistema i uspostavi vijeća za evropske integracije".
"Ono također pozdravlja unaprjeđenje integracije Srba južno od rijeke Ibar ... [te] poziva Kosovo da pokrene inkluzivan i dugoročni dnevni red za sjever Kosova, u uskoj saradnji s EU, i pozdravlja namjeru Komisije da pruži svoju punu podršku."
Vijeće je ponovno potvrdilo da će Kosovo ostvariti prednosti od izgleda za konačnu liberalizaciju viza "onda kad se ispune svi uslovi".
Flamur Salihu, glasnogovornik Ministarstva za evropske integracije, izjavio je da se liberalizacijom Kosovo i njegovi građani približavaju EU, dodajući da s tim dolaze i odgovornosti.
"Mi radimo i nastavit ćemo jasno svojim građanima pojašnjavati da će u slučaju zloupotrebe vizne [liberalizacije], oni lično biti kažnjeni, vraćeni u zemlju i da će [izgubiti] pravo na putovanje bez viza u EU u periodu od nekoliko godina," izjavio je Salihu za SETimes.
Kosovski analitičar Ramadan Ilazi kaže da bi EU trebala svoju retoriku pretvoriti u konkrentne postupke.
"Otpočinjanje procesa za liberalizaciju viza je dobra vijest u tom pravcu i priznanje da se Kosovo pokazuje kao dobar susjed.
Međutim, trebali bismo biti oprezni kod pristupa mrkvom i štapom koji EU primjenjuje kao metod da ostvari cilj u smislu pregovora [između Kosova i Srbije]," izjavio je Ilazi za SETimes.
On također upozorava da će, iako će EU liberalizirati vize s Kosovom, građani biti razočarani kad uvide uslove potrebne za slobodno putovanje u Šengensku zonu EU.
"Oni će shvatiti da imati kartu i biometrijski pasoš nije dovoljno; potrebne su i druge stvari," kaže Ilazi.
Šef MMF-a: Evropa riskira zaostajanje za SAD i Azijom
Ako EU ne bude brzo reagirala, Evropa bi se za otprilike jednu deceniju mogla naći u drugom stupu ekonomskih sila, upozorio je izvršni direktor MMF-a Dominique Strauss-Kahn.
On je također uputio snažan poziv Rumuniji da usvoji euro.
(Financiarul, Nine O'clock, Actmedia - 31/03/10; AFP, AP, Reuters, Bloomberg, Telegraph, HotNews.ro - 30/03/10; MMF 29/03/10)
Izvršni direktor MMF-a Dominique Strauss-Kahn (desno, s predsjednikom rumunskog Senata Mirceom Geoanom) govorio je u utorak (30. mart) u parlamentu. [Gabrial Petrescu/SETimes]
Evropa treba poduzeti brzu akciju, ili riskira da će ispasti iz najviše ekonomske grupacije za deceniju ili dvije, upozorio je izvršni direktor MMF-a Dominique Strauss-Kahn tokom kratke posjete Rumuniji u utorak (30. mart).
"Rizik za evropske ekonomije je da će biti u drugoj ligi," izjavio je Strauss-Kahn, kako navodi AFP, u govoru studentima na Akademiji ekonomskih studija u Bukureštu.
"Postoji mogućnost da ćese, ako Evropljani ne reagiraju brzo ... [ekonomska] borba odvijati između SAD i Azije, a Evropa će biti ostavljena po strani."
On je također upozorio da Evropa -- teško pogođena nedavnom globalnom recesijom -- iz krize izlazi sporije nego drugi dijelovi svijeta.
"Oporavak ide brzo u nekim dijelovima svijeta, poput Azije, ne tako loše u Latinskoj Americi, a vjerovatno će se ubrzati i u Sjedinjenim Državama," izjavio je Strauss-Kahn, naglašavajući da "Evropa još uvijek zaostaje."
Strauss-Kahn je studentima poslovne ekonomije rekao da je jačanje globalne saradnje od presudne važnosti, jer bi u nekoj fazi u budućnosti svjetska tržišta mogla doći pod udar neke nove krize.
Dio rješenja za Rumuniju, izjavio je on, bio bi da usvoji euro, iako je to zbog postojećih uslova otežano.
Aktuelni ciljani datum za pridruživanje Rumunije eurozoni je 2015. godina.
Odvojeno, on je članovima parlamenta saopćio kako su potrebni koraci u cilju jačanja koordinacije u politikama među 16 zemalja EU koje koriste euro.
"Problemi poput onoga u Grčkoj, za koji smatram da će EU biti u stanju prevazići, dolaze od činjenice da 16 zemalja ima jedinstvenu valutu, ali nema jedinstvenu ekonomsku politiku."
Zvaničnik MMF-a izjavio je da bi proces usvajanja eura trebao ići korak po korak, s tim da makroekonomska stabilnost i mudra fiskalna politika trebaju imati prioritet.
Rumunija se trenutno bori s pretjeranim budžetskim deficitom, iako on nije ni izbliza toliko zastrašujući kao onaj Grčke.
U Bukureštu, Strauss-Kahn se susreo i s predsjednikom Traianom Basescuom, koji je naglasio da bi Rumunija voljela imati dugoročno partnerstvo s MMF-om, koje prevazilazi aktuelni stand-by program, koji ističe 2011.
Do sad je Rumunija od MMF-a dobila 9,3 milijarde eura, a od EU 2,5 milijarde.
Govoreći u ponedjeljak u Poljskoj, Strauss-Kahn lje naveo "temeljiti remont" evropskog finansijskog sistema kao jedan od prioritetnih zadataka na koje bi se EU trebala usmjeriti kako bi izbjegla svoju marginalizaciju.
"Vidim jasnu potrebu za integralnom evropskom mrežom za prevenciju, upravljanje i rješavanje kriza," izjavio je on u govoru na Ekonomskom fakultetu u Varšavi.
U tom okviru trebala bi se uspostaviti Evropska uprava za rješenja, izjavio je on, naglasivši da bi to novo tijelo trebalo imati mandat i kapacitete za izlaženje na kraj s bankama koje propadaju širom kontinenta na blagovremen i rentabilan način.
Ostali prioriteti su jačanje koordinacije u polju ekonomskih politika u okviru EU, oživljavanje rasta i rješavanje problema nezaposlenosti.
Opa!
Grčka ide na Euroviziju
Sa svojom pjesmom "Opa!", Giorgos Alkaios i prijatelji odabrani su da predstavljaju Grčku na Euroviziji 2010.
Maria Paravantes za Southeast European Times iz Atine -- 31/03/10
Giorgos Alkaios i prijatelji idu u Oslo. [ERT]
S koreografijom koja podsjeća na grčki teatar lutkarskih sjenki i okretnim osnovnim ritmom, Giorgos Alkaios i prijatelji doveli su svoju pjesmu "Opa!" do pobjede 12. marta u Atini, i sad idu u Oslo, gdje će Grčku predstavljati na natjecanju Eurovizije.
"Opa" je prikupila skoro 30% internet glasova, pola glasova sa televotinga, a glasovi petočlanog žirija prevagnuli su u njenu korist.
Za razliku od ranijih numera, ovogodišnja pjesma je karakterizirana svojom „grčkošću“ – riječi će biti pjevane na grčkom jeziku, uz podršku tradicionalnih folk instrumenata, bubnja „daouli“ i pontske lire.
Alkaios i prijatelji suočili su se sa šest drugih natjecatelja tokom završnog natjecanja, čiji domaćin su bili novinar Rika Vagiani i manekenka Jenny Balatsinou.
Među drugoplasiranima su bili Christos Hatzinasios s pjesmom "Iluzija", Sunny Baltzi i druga koža s pjesmom "Igra života", Manos Pyrovolakis s pjesmom "Kivotos tou Noe", Giorgos Karadimos s pjesmom "Polemao", indie pop bend Melisses s pjesmom "Kinezos" i Émigré s pjesmom "Dotakni me duboko iznutra".
Žiri se sastojao od kompozitora Mimis Plessas, direktora Helenske emiterske korporacije (ERT) Antonisa Andrikakisa, dirigenta Andreasa Pylarinosa, novinarke Christiane Stamatelou i radio-producenta Posidonasa Giannopoulosa.
Alkaios je dobio ukupno 22 poena -- deset od žirija i 12 od javnosti.
Predsjedavajući žirija Plessas naglasio je da su mišljenja javnosti i žirija bila različita.
Gledanost je bila na vrhuncu u ponoć, 39,1%, kad je objavljena pobjednička pjesma.
“Konačno, pjesma s tekstom na grčkom jeziku,” izjavio je Pavlos Angelides, 39-godišnji ljubitelj Eurovizije. „Ja gledam tu emisiju od svoje 12. godine.
Nakon pobjede, stranica benda na Facebooku bila je preplavljena porukama njihovih obožavaoca . Među porukama su: "Sretno, George.
Siguran sam da ćemo se tobom ponositi." "Odlično Giorgo, pjesma je predivna.
Ta pjesma će protresti cijelu Euroviziju."
Nisu svi Grci oduševljeni pjesmom.
"To je osrednja mješavina folka i popa u grčkoj muzici bez karaktera, koja predstavlja dio naše kulture mimo mog ličnog ukusa.
Istovremeno, melodija nema za cilj ljubitelje Eurovizije širom Evrope.
Iz tog razloga, vjerujem da ćemo završiti u dimu!" kaže u jednoj bilješci na internetu stanovnik Atine Thanos D.
Alkaios, 38, imao je svoj profesionalni debi 1989.
Od tada je imao pet platinastih i devet zlatnih albuma.
On i bend 25. maja pred sobom imaju prepreku polufinala koju trebaju preći da bi se mogli natjecati u finalu Eurovizije sa 25 zemalja 29. maja.
U međuvremenu -- uz ekonomska previranja u Grčkoj -- vlada je donijela odluku o preliminarnoj istrazi o potrošnji u državnoj ERT.
Bilo je navoda da su radio i televizija potrošili prekomjerne svote novca za promociju natjecanja za Euroviziju.
Ministar kulture Pavlos Geroulanos izjavio je za utjecajni list To Vima da će biti načinjene značajne izmjene po pitanju tog muzičkog natjecanja, počevši s rezom od 50% u budžetu ERT-a za Euroviziju za narednu godinu.
"ERT će i dalje ispunjavati svoje obaveze prema Euroviziji, ali zabava je gotova ... mi ćemo emitirati tu manifestaciju kako to čini i BBC," izjavio je Geroulanos.
Nakon sastanka s upravom javnog emitera ERT i s obzirom na trenutne finansijske poteškoće u Grčkoj, Yiorgos Alkaios objavio je da će on pokriti troškove produkcije video-snimka i promocije.
“Nemojte ni o čemu brinuti,” izjavio je on pri izlasku iz sjedišta ERT-a, „Mi kao delegacija imamo veliku odgovornost.
Mi idemo na najbolje.
Vidjeli ste 50 posto toga ovdje, a ostalih 50 posto ćete vidjeti u Oslu.”
Grčka je na natjecanju za pjesmu Eurovizije pobijedila 2005, godine s pjesmom “Moj broj jedan” koju je izvela Helena Paparizou, pjevačica grčko-švedskog porijekla.
U Makedoniji u toku poljoprivredni popis
Za izradu sveobuhvatne poljoprivredne strategije potrebni su precizni statistički podaci, kaže vlada.
Marina Stojanovska za Southeast European Times iz Skoplja -- 07/06/07
Ima već 40 godina otkad je proveden zadnji popis ove vrste u Makedoniji. [Getty Images]
Makedonija je 1. juna otpočela s poljoprivrednim popisom, koji obuhvata pojedinačna poljoprivredna dobra, domaćinstva koja imaju u vlasništvu šumu ili ribnjak, te druge subjekte koji rade u oblasti poljoprivrede, lova i šumarstva u 41 regiji.
Od vrata do vrata ide i radi ukupno 5.707 popisivača ili brojača, uz 613 regionalnih instruktora.
Rok za njegov završetak je 15. juni.
Bit će ispitana sva domaćinstva u Makedoniji.
Međutim, u popis će biti uvedena samo domaćinstva koja ispunjavaju uslove kao pojedinačna poljoprivredna dobra -- to jest, ona koja imaju 1.000 kvadratnih metara poljoprivrednog zemljišta ili određeni minimum stoke, živine ili pčela.
Korištena metodologija je u skladu sa smjernicama UN-ove Organizacije za hranu i poljoprivredu (FAO) i Statističkog ureda Evropskih zajednica (Eurostat).
Evropski eksperti kažu da je preporučljivo obavljati poljoprivredni popis svakih deset godina, ili minimalno jednu godinu nakon svakog općeg popisa.
U Makedonij je zadnji poljoprivredni popis obavljen prije 40 godina, kaže Blagica Novkovska, direktorica Državnog statističkog ureda.
Cijena je glavni razlog, kao i opće vjerovanje da su redovna istraživanja u oblasti poljoprivrede dovoljna da bi se ispunile potrebe tog sektora.
Međutim, zvaničnici sad priznaju da su potrebni precizniji statistički podaci u cilju izrade sveobuhvatne strategije za razvoj poljoprivrede.
"Princip koji koristimo je od vrata do vrata, i domaćinstva bi trebala očekivati dolazak naših popisivača," kaže Novkovska.
Domaćinstva imaju pravo tražiti da im popisivači pokažu službenu identifikaciju.
Relevantne informacije bi trebao davati član koji izdržava porodicu ili osoba u porodici koja je najobavještenija o poljoprivrednim aktivnostima.
Vlada je za popis odvojila oko 350.000 eura.
Prvi podaci će biti objavljeni početkom jula, a konačni rezultati će biti na raspolaganju do kraja ove godine.
Paralelno s popisom, vlada je počela prikupljati dokumentaciju od poljoprivrednih proizvođača koji se prijavljuju za državne dotacije.
Iznos pomoći u poljoprivredi je ove godine povećan na 1,5 m eura.
U cilju podrške poljoprivrednom sektoru, vlada je prošle godine snizila stopu PDV-a za sjemena sa 18% na 5%.
Rumunski predsjednik Basescu razmatra mogućnost uspostave polupredsjedničke republike
Polupredsjednička republika bila bi najbolji način da se izbjegne "neravnoteža", izjavio je rumunski šef države.
Paul Ciocoiu za Southeast European Times iz Bukurešta -- 18/02/09
Kritičari kažu da će se prijedlozima ojačati ovlasti predsjednika Traiana Basescua u odnosu na druge državne institucije. [Getty Images]
Krugovi koji optužuju predsjednika Traiana Basescua za uplitanje u izvršnu vlast i pokušaj jačanja svojih prava dobili su novo oružje.
Predsjednička komisija za analizu političkog i ustavnog režima u Rumuniji pojavila se s tajno pripremljenim izvještajem koji sadrži 23 prijedloga za reviziju temeljnog propisa zemlje.
Kritičari smatraju da ti prijedlozi predstavljaju sredstvo za jačanje ovlasti predsjednika u odnosu na druge državne institucije.
Ipak, šef komisije je porekao da je iz predsjedništva bilo ikakvih nepropisnih utjecaja i izjavio kako je to tijelo, bez zadnjih motiva, htjelo napraviti kartu aktuelnog političkog sistema.
"Najbolje rješenje za Rumuniju je polupredsjednički, uravnoteženi politički režim," izjavio je Basescu u govoru nakon objavljivanja izvještaja. "Nama treba ustav koji nas neće gurati u sukobe, nego nas izvlačiti iz njih," dodao je on.
"Ako i dalje budemo birali predsjednika koji ne može postupati, zanemarit ćemo zemlju i umanjiti obim demokratije.
Najbolji način da se polupredsjednički režim opiše je ravnoteža," izjavio je on u odbranu svoje ustavne vizije.
Prema tom prijedlogu, veleizdaja bi bila jedino pravdanje za smjenu predsjednika.
U izvještaju se preporučuje i da se predsjedniku omogući da u zadnjoj instanci raspusti parlament u cilju okončanja političke krize.
Komisija predviđa jednodomni parlament i reviziju imuniteta parlamentaraca od strane tužilaštva, privilegiju za poslanike koja je zakonodavnu granu načinila jednom od najmanje cijenjenih javnih institucija.
Ona predviđa i zabranu da zvaničnici istovremeno budu ministri i parlamentarci.
Komisija nadalje poziva na reorganizaciju 41 pokrajine u zemlju u devet ili 12 regiona.
Revizija ustava je dugačak proces, za koji su potrebne radnje od strane vlade, predsjednika, Zakonodavnog vijeća, Ustavnog suda i parlamenta uzastopno -- nakon čega će preko polovine stanovništva morati dati svoje odobrenje na nacionalnom referendumu.
"Ako u skladu s članom 150. ustava vlada predloži da ja izvršim reviziju ustava, ja ću pokrenuti tu reviziju," izjavio je Basescu.
Opozicija je napala prijedloge tog tijela.
Bivši premijer Calin Popescu Tariceanu, lider opozicije, izjavio je da je komisija više zabrinuta za "prebijanje računa između predsjednika i parlamenta" nego za zaštitu prava građana.
Bivši šef države Ion Iliescu nazvao je Basescuovu inicijativu "neustavnom", rekavši da predsjednik nema ovlast za reviziju temeljnog zakona.
U Istžavanuju evropskih vrijednosti za 2008. kaže se da skoro tri četvrtine Rumuna želi jakog lidera čiji problemi s parlamentom ga ne bi spriječili u vršenju vlasti.
Optužen bivši ministar odbrane Albanije
Glavni tužilac Albanije optužio je 14 lica za nemar na dužnosti u vezi s prošlogodišnjim eksplozijama u skladištu municije.
Jonilda Koci za Southeast European Times iz Tirane -- 18/02/09
Mediu porekao da je učinio išta protuzakonito u vezi s eksplozijom i nazvao proces "politički motiviranim". [Getty Images]
Bivšem ministru odbrane Fatmiru Mediuu sudit će se zbog nemara na dužnosti u vezi sa kobnim eksplozijama na depou s municijom prošle godine u Gerdecu.
U tom incidentu poginulo je ukupno 26 lica, a povrijeđeno je na stotine.
Mediu je jedan od 14 lica koje je optužio glavni tužilac.
Ako bude osuđen, njega čeka maksimalna kazna od šest godina zatvora.
Također su optuženi bivši čelnik vojnog štaba Luan Sehu i još devet vojnih oficira i zvaničnika ministarstava. 11 optuženih vojnih lica trenutno je još uvijek na slobodi, bez određenog datuma suđenja.
I vlasnik i menadžer uništenog objekta optuženi su već ranije i već su u pritvoru i čekaju suđenje, kao i direktor firme Meico, nacionalne agencije za izvoz oružja, koji je bio nadležan za uništavanje municije u Gerdecu.
Optužbe zbog nemara na dužnosti usmjerene su uglavnom na odluku da se objektu omogući da radi u blizini nastanjenih područja.
Eksplozije 15. marta 2008. desile su se samo 20km od Tirane, te par kilometara od međunarodnog aerodroma prijestolnice.
Optuženi su također navodno potpisali ugovore s firmama koje nisu imale stručna lica i dozvole potrebne za demontiranje municije.
Pored toga, optuženi su navodno riskirali živote radnika kršenjem pravila za bezbjedno rukovanje municijom.
Mediu je porekao bilo kakvu krivicu.
U govoru u parlamentu 12. februara, on je taj proces nazvao "politički motiviranim".
"Ako tužilac postane politički instrument, to nije samo sramota, nego je i rizično", rekao je on zakondavcima, koji su glasali za ukidanje njegovog imuniteta u skladu sa zahtjevom glavnog tužioca.
Mediu je podnio ostavku na mjesto ministra odbrane nekoliko dana nakon eksplozije.
Premijer Sali Berisha podržava bivšeg člana kabineta. "Nema dokaza koji potvrđuje korupciju ili nezakonito postupanje g.
Meidua," izjavio je on 7. februara za Glas Amerike. Niti je bilo "kolektivnog kršenja zakona", dodao je on.
Opozicioni Socijalisti ukazali su na slučaj u Gerdecu kao na značajan primjer korumpiranosti vlade. Član parlamenta Erion Brace kaže da vlada ometa istragu.
"Vlada krši zakon, uzrokuje smrt 26 lica, a premijer još uvijek nije u potpunosti analizirao zločin," izjavio je Brace.
Suci UN-a potvrdili novu optužnicu protiv Karadžića
Suci tribunala UN-a za ratne zločine u Hagu odobrili su izmijenjenu optužnicu protiv bivšeg lidera bosanskih Srba Radovana Karadžića, optuživši ga po dvije tačke genocida umjesto ranije jedne.
(B92 - 17/02/09; Reuters, AP, AFP, AGI, Međunarodni krivični tribunal za bivšu Jugoslaviju - 16/02/09; Novinska agencija Sense - 23/09/08)
U novoj optužnici, Radovan Karadžić se tereti za ratne zločine u Bosni i Hercegovini iz 1992. i iz 1995. [Getty Images]
Tužioci Međunarodnog krivičnog tribunala za bivšu Jugoslaviju (ICTY) uložili su u srijedu (18. februar) novu, izmijenjenu optužnicu protiv Radovana Karadžića, optuživši bivšeg lidera bosanskih Srba po dvije tačke optužnice za genocid, umjesto ranije jedne.
U ponedjeljak, tročlano sudsko vijeće tribunala UN-a odobrilo je njihov prijedlog o izmjeni operativne optužnice u 11 tačaka koja je bila na snazi u vrijeme Karadžićevog hapšenja i izručenja Hagu u julu prošle godine.
Sudsko vijeće je međutim tužilaštvu reklo da ukloni tri navodna incidenta ubistava koji se navode u nacrtu podnesenom u septembru, jer "za njih nema adekvatne podrške u smislu dokaza".
Optužbe odražavaju postojeće pravo presedana i njima se u obzir uzimaju dokazi prikupljeni u proteklih osam godina, kao i činjenice ustanovljene tokom prethodnih suđenja za ratne zločine u Hagu.
Racionaliziranom novom optužnicom trebalo bi se "doprinijeti efikasnijem i bržem iznošenju optužbe," izjavio je glavni tužilac UN-a za ratne zločine Serge Brammertz pri podnošenju ažurirane verzije u septembru.
Dokument odobren u ponedjeljak također sadrži 11 tačaka, ali ima smanjen broj lokacija zločina, sa početnih 41 na 27 općina u Bosni i Hercegovini (BiH).
Jedna od glavnih izmjena je ta što su tužioci podijelili optužbu za zločine u operativnoj optužnici u dvije odvojene tačke, od kojih se svaka odnosi na dva različita perioda tokom sukoba u BiH iz perioda 1992-1995.
Prva se odnosi na strahote počinjene u nekoliko bosanskih općina od 31. marta do 31. decembra 1992.
Druga optužba za genocid odnosi se samo na masakr u Srebrenici iz jula 1995. nad i do 8.000 muškaraca i dječaka bosanskih Muslimana.
Još jedna bitna razlika između ta dva dokumenta je u uklanjanju dvaju tačaka iz ranije optužnice -- za saučesništvo u genocidu i za teška kršenja Ženevske konvencije -- te dodavanju dviju novih.
U ponedjeljak, sudsko vijeće odbacilo je i Karadžićev zahtjev da se smanji broj tačaka u njegovoj optužnici.
On će dati izjavu o krivici po optužbama u novoj optužnici na pripremnom ročištu u petak.
Pri svom prvom pojavljivanju u Hagu 31. jula, Karadžić je odbio dati izjavu o krivici po optužbama u operativnoj optužnici, rekavši da je još uvijek proučava.
Pošto je on na narednom ročištu nekih mjesec dana nakon toga ponovno odbio dati izjavu o krivici, sudija koji predsjedava vijećem je u njegovo ime unio izjavu da nije kriv.
Bivši lider bosanskih Srba po prvi put je optužen za ratne zločine u julu 1995, u sklopu zajedničke optužnice protiv njega i njegovog ratnog vojnog komandanta Ratka Mladića.
EXIT još uvijek intenzivno prisutan u Novom Sadu
Ovogodišnjem muzičkom festivalu EXIT, koji se svake godine održava u Novom Sadu, prisustvovalo je preko 150.000 ljudi.
Festival je pokrenut kao jedan oblik protesta protiv režima Slobodana Miloševića, ali je uskoro prerastao u jedno od vodećih muzičkih događanja u Evropi.
Igor Jovanović za Southeast European Times iz Beograda – 20/07/07
Preko 10.000 ljudi prisustvovalo je prvom danu EXIT-a. [EXIT]
Na osmom festivalu EXIT bilo je nekih 150.000 ljubitelja muzike, 28 pozornica, te četiri divlje noći u Novom Sadu, gradu nekih 80 km sjeverno od Beograda.
Manifestacija je otpočela 12. jula, a prvog dana je na otvaranju bilo preko 10.000 ljudi.
Među ovogodišnjim izvođačima su bili Beastie Boys, Robert Plant iz Led Zeppelina, Prodigy, Lauren Hill i Wu-Tang Clan.
U manifestaciji je sudjelovalo preko 50 drugih bendova i DJ-a.
Tema EXIT-a 2007. bila je hip-hop muzika.
Zvijezde programa bili su reperi Snoop Dogg, Beastie Boys i Wu-Tang Clan.
Oni na drugim muzičkim talasnim dužinama mogli su uživati u nastupima britanskog elektronskog benda Prodigy, koji je otvorio festival, te Planta.
Zvaničnici festivala kažu da je ovogodišnji EXIT okupio rekordnu gomilu posjetilaca iz drugih zemalja.
Čak 40% njih bili su stranci.
Organizatori su postavili posebnu kamp-zonu s mjestima za 10.000 posjetilaca iz inostranstva.
"Ove godine, po prvi put, imamo rasprodan festival," izjavio je glasnogovornik EXIT-a Šagor Mešković.
"Polovina publike su stranci -- nekih 5.000 iz bivše Jugoslavije, 10.000 iz Britanije, čak Australaca, Meksikanaca, Japanaca.
Tehnički smo također bolji, imamo veću plesnu pozornicu, bolji sistem ozvučenja i osvjetljenja.
Sve je na većem nivou, spektakularnije."
Posjetioci su imali mogućnost uživati u turama s vodičima i zabavama.
Karta za sva četiri dana koštala je 80 eura, iako je svaki pojedinačni dan imao različitu cijenu.
Unutar tvrđave, umjesto novca uzimani su žetoni -- potez koji je smetao nekim ljubiteljima, zbog čega su ljudi morali čekati u redu da zamijene svoje dinare.
Od svog početka 2000. godine, EXIT predstavlja više od same muzike.
Tako je bilo i ove godine.
Upravo pred početak festivala, organizatori i muzički kanal MTV pokrenuli su Pokret EXIT, niz koncerata širom Balkana namijenjenih promoviranju tolerancije.
Aktivisti su u međuvremenu privlačili pažnju na kampanju protiv diskriminacije pod pokroviteljstvom Vijeća Evrope, pod nazivom Različiti ali jednaki.
Drugu godinu zaredom, EXIT je poslao i jaku poruku EU, tražeći da se ublaži vizni režim za stanovnike Albanije, Bosne i Hercegovine, Makedonije, Crne Gore i Srbije.
"Mi i dalje nastavljamo našu kampanju za ukidanje viza, tako da Srbija dođe na Bijelu šengensku listu EU," rekao je Rajko Božić iz organizacionog komiteta EXIT-a.
Prvi EXIT održan je 2000, kao znak protivljenja režimu tadašnjeg jugoslovenskog predsjednika Slobodana Miloševića.
Manifestacija je brzo nadrasla Srbiju i danas predstavlja jedan od najvećih muzičkih festivala Evrope.
Premijer Kosova Ceku predložio datum za proglašenje nezavisnosti
Nekoliko sati prije nego što je Vijeće sigurnosti UN-a trebalo započeti raspravu o najnovijem nacrtu rezolucije za Kosovo, premijer pokrajine je kazao da bi ono mogla 28. novembra jednostrano proglasiti nezavisnost.
(Reuters - 20/07/07; AP, Reuters, AFP, DPA, VOA, UPI, Xinhua, B92, Mreža istraživačkog novinarstva na Balkanu - 19/07/07)
"Mi smo opredijeljeni za nezavisno Kosovo," izjavila je američka državna sekretarka Condoleezza Rice.
"Mi ćemo do tamo doći na ovaj ili na onaj način." [Getty Images]
Kosovo bi trebalo jednostrano proglasiti nezavisnost od Srbije 28. novembra, nagovijestio je premijer Agim Ceku u petak (20. jula), tvrdeći da su napori Zapada da pokrajinu okrenu na put ka državnosti putem UN-a propali.
On je taj prijedlog dao nekoliko sati prije nego što je Vijeće sigurnosti UN-a trebalo početi raspravu o najnovijem nacrtu rezolucije pod okriljem Zapada, u kom se predviđaju novi pregovori između zvaničnika Beograda i Prištine.
Međutim, predstavnici šest nacija koje su predstavile dokument -- Belgije, Britanije, Francuske, Njemačke, Italije i Sjedinjenih Država -- izgleda da u četvrtak nisu bili sugurni da li da poguraju da nacrt ide na glasanje, s obzirom na prijetnje Rusije da će na taj tekst staviti veto.
"Još uvijek ne postoji slaganje u vezi nacrta rezolucije i neke članice smatraju da je šansa za njegovo usvajanje ravna nuli," izjavio je britanski ambasador Emyr Jones Parry.
"Ja mogu samo zaključiti da nećemo ostvariti napredak u Vijeću.
Međutim, mislim da je duboko neodgovorno zamišljati da Vijeće neće postupati i rješavati ovo pitanje, jer ono je izvor nemira, zasigurno u okviru regiona, i sasvim je jasno da je ovo zadnji komad balkanske slagalice."
Rusija je odbacila sve prethodne verzije koje su u proteklih par sedmica sačinili Sjedinjene Države i njeni evropski saveznici.
Ona tvrdi da se najnovijim nacrtom praktično odobrava plan koji je predložio specijalni predstavnik UN-a Martti Ahtisaari, po kom bi se Kosovu dala nadzirana nezavisnost.
Insistirajući da mora zadržati određeni suverenitet nad pokrajinom, Srbija čvrsto odbacuje nezavisnost kao moguću opciju.
Moskva prijeti da će blokirati svaku rezoluciju koja bude neprihvatljiva Srbiji.
Kako izvještava Reuters, novim nacrtom se uspostavlja 120-dnevni period za pregovore između Beograda i Prištine, nakon čega bi Vijeće sigurnosti stvar preuzelo na sebe.
Njime se prema izvještajima EU omogućava da odmah imenuje međunarodnog civilnog predstavnika koji bi vodio pokrajinu tokom četveromjesečnog pregovaračkog perioda.
Tehnički još uvijek dio Srbije, Kosovo je de fakto protektorat UN-a još od kraja sukoba iz perioda 1998-1999.
Šef za vanjsku politiku EU Javier Solana nagovijestio je ranije ove sedmice da će, ako Rusija nastavi da se protivi odluci, šestočlana Kontakt-grupa, koja se sastoji od Britanije, Njemačke, Francuske, Italije, Rusije i Sjedinjenih Država, vjerovatno preuzeti vodstvo u nastojanju da se nađe kompromis. "
Ja sam siguran da će u okviru Kontakt-grupe doći do slaganja u vezi otvaranja procesa pregovora," izjavio je Solana u utorak, kako navodi DPA.
"Moramo krenuti dalje i otvoriti pregovore između dvaju strana ... bez rezolucije UN-a, i vidjeti na kraju procesa kako će se on razvijati."
Kontakt-grupa treba se sastati u srijedu.
U međuvremenu, američka državna sekretarka Condoleezza Rice, čija je zemlja izrazila čvrstu podršku Ahtisaarijevom planu, izgledala je u četvrtak uvjerena da će Kosovo u konačnici ostvariti nezavisnost ovim ili onim putem.
"Mi smo opredijeljeni za nezavisno Kosovo," izjavila je ona novinarima tokom leta za Lisabon.
"Do tamo ćemo doći na ovaj ili na onaj način."
Ceku treba u Vašingtonu susresti Riceovu u ponedjeljak, uz rastuće frustracije među kosovskim Albancima zbog zastoja u rješavanju statusa.
Ostali političari u pokrajini su izjavili da bi se trebao postaviti rok za donošenje međunarodno odobrenog rješenja.
"Osnovna stvar bi trebala biti da se uspostavi datum za nezavisnost Kosova," izjavio je bivši premijer Kosova Bajram Kosumi.
"Ako ne bude rezolucije, Kosovo bi trebalo ove godine proglasiti nezavisnost."
Veton Surroi, lider opozicione stranke ORA i član pregovoračkog tima s Kosova, skoro je ponovio iste ove riječi u četvrtak, rekavši da bi parlament Kosova trebao "ispuniti svoju obavezu prema građanima Kosova proglašenjem nezavisnosti do Božića".
Turski predsjednik Gul posjetio Diyarbakir, grad s većinskim Kurdima
ANKARA, Turska -- Predsjednik Abdullah Gul naglasio je tokom posjete u četvrtak (30. decembra) Diyarbakiru da Turska mora prihvatiti jezičke i vjerske razlike među svojim građanima, ali da istovremeno mora ostati jedinstvena zemlja. "[Iako] je službeni jezik Turske turski jezik," izjavio je Gul, "mi imamo građane koji se koriste različitim jezicima," među kojima i kurdskim i arapskim.
"Svi oni su naši; [to su] naši jezici," dodao je on.
Ta posjeta uslijedila je dan nakon što je iz Nacionalnog vijeća za sigurnost saopćeno da se neće prihvaćati nikakva osporavanja turskog kao službenog jezika.
Kurdska manjina insistira na većim pravima, uključujući i pravo na obrazovanje na svom materinjem jeziku i upotrebu kurdskog na javnim mjestima.
Između ostalih novosti od četvrtka, policija je objavila hapšenje deset lica osumnjičenih za veze s al-Kaidom.
Osumnjičeni su privedeni tokom operacija u srijedu u Bursi i Istambulu, nakon dojava da kuju zavjeru za napade pred novogodišnju noć. (Reuters, Hurriyet, Zaman, Novinska agencija Anadolu, Radio Slobodna Evropa, Telegraph - 30/12/10)
PACE poziva na rezoluciju za pitanja na zapadnom Balkanu
Sjeverno Kosovo, Bosna i Hercegovina i Albanija su politička žarišta na Balkanu.
Tzvetina Borisova za Southeast European Times -- 14/10/11
Predsjednički komitet PACE-a "da jača dijalog i prevaziđe tenzije" u regionu, navodi se u rezoluciji.[PACE]
Parlamentarna skupština Vijeća Evrope (PACE) usvojila je prošle sedmice rezoluciju u kojoj se ističe potreba za iznalaženjem rješenja za političku situaciju na sjevernom Kosovu, u Bosni i Hercegovini (BiH) i Albaniji.
"Pitanja koja izazivaju veliku zabrinutost su sjeverno Kosovo -- obezbjeđivanje sigurnosti i slobode kretanja ljudi i robe; Bosna i Hercegovina -- politički ćorsokak u formiranju državne vlasti; i Albanija -- neki znakovi napretka u zamrznutim i štetnim odnosima između velikih stranaka," rekao je za SE Times autor dokumenta, švedski član PACE-a, Bjorn von Sydow.
Rezolucijom koja je usvojena 7. oktobra poziva se na neposrednu i objektivnu istragu o incidentu koji se krajem septembra desio na kosovskom administrativnom punktu sa Srbijom na Jarinju, kada je pucano na šest osoba.
U rezoluciji se navodi da problemi na sjevernom Kosovu blokiraju napredak u razgovorima između Prištine i Beograda u kojima posreduje EU.
Dokumentom se predlaže misija za PACE-ov predsjednički komitet "da intenzivira dijalog i prevaziđe tenzije" u regionu.
Ta misija "može posjetiti žarišta i pokušati da utiče na uključene strane da poduzmu korake u skladu sa načelima Vijeća Evrope", rekao je Sydow.
Analitičar Ian Bancroft, suosnivač organizacije TransConflict, ističe da će sjeverni dio ostati ključno pitanje i da bi on trebao biti dijelom razgovora.
"Bez rješenja za izazove s kojima se suočava sjeverni dio, razgovori između Kosova i Srbije imaju veoma male šanse za uspjeh," rekao je on za SETimes.
"Za uspjeh bilo kakvih razgovora neophodne su garancije Evropske unije.
Sada kad je Srbija stekla kandidatski status, EU može imati dodatni uticaj.
To znači da će Srbija morati ozbiljno shvatiti svoje obaveze prema EU i njene poruke u vezi poboljšavanja odnosa sa Kosovom, ukoliko želi da napreduje u pregovorima sa EU," rekao je za SETimes kosovski politički analitičar Seb Bytyci.
Trenutni politički ćorsokak u BiH je još jedno područje koje izaziva zabrinutost.
Prema dokumentu, taj ćorsokak "ima strašne posljedice -- međunarodne finansijske agencije snizile su kreditni rejting zemlje; direktne strane investicije opale su za 75% od 2009. godine; stopa nezaposlenosti je preko 43% radno sposobnog stanovništva.
Von Sydow vidi rješenje kroz "unutrašnje pregovore između konkurentskih strana, kako bi se izbjegao prijeteći zastoj u državnoj privredi zbog odsustva daljnje međunarodne finansijske podrške".
Bancroft potcrtava duboke podjele koje muče BiH, a sve to ne ide u korist bilo kakvom rješenju za probleme zemlje.
"Protivljenje Republike Srpske jačanju državnih vlasti znači da stvaranje novih ministarskih resora kao sredstva za rješenje problema ne predstavlja opciju; a novi izbori ne bi riješili suštinske probleme i umjesto toga bi doprinijeli produbljivanju podjela," rekao je za SETimes.
Što se tiče Albanije, PACE hvali okončanje lokalnih izbora u 2011. i podstiče sve stranke da jačaju ... svoje unutrašnje demokratsko funkcionisanje, da rade u pravcu normaliziranja političke situacije i da otpočnu politički dijalog unutar parlamenta o prioritetima i neophodnim reformama koje se trebaju provesti".
Analitičar Genc Mlloja, međutim, kaže da je taj napredak suviše mali i da je prekasno ostvaren.
"Dvije glavne političke stranke [vladajuća Demokratska partija i glavna opoziciona Socijalistička partija] ne odustaju od svojih stajališta uprkos svojim izjavama o želji da prevaziđu duboke međusobne podjele," rekao je on za SETimes.
Kultura i sport: Turska porazila Grčku u meču FIBA Svjetskog šamiponata
Košarkaške reprezentacije i navijači okupili su se u Turskoj.
Također u okviru novosti iz kulture i sporta: u Evropskom parlamentu izložene srpske freske, a jedan Bugarin postavio novi rekord u ronjenju.
Turčin Semih Erden (desno) prelazi Grka Sofoklisa Schortsanitisa na Svjetskom šampionatu u košarci FIBA-e. [Getty Images]
Turska je do 12. septembra domaćin Svjetskom šampionatu FIBA-e za 2010.
Taj košarkaški šampionat, najveći održan u Turskoj, obuhvaća 24 reprezentacije sa 288 igrača, koji će odigrati ukupno 80 utakmica.
Region predstavljaju Turska, Grčka, Hrvatska i Srbija.
Grčka i Turska igrale su u utorak uvečer (31. august) -- Turska je pobijedila sa 76:65.
Obje ekipe su u grupi C, gdje je Turska u vodstvu.
Košarkaši Srbije su drugi u grupi A. Hrvatska je četvrta u grupi B.
Međunarodni festival filma u Draču otvoren je u nedjelju (29. augusta) u tom albanskom lučkom gradu.
Ukupno 17 filmova natječe se za nagradu Zlatni gladijator.
Manifestacija se završava 4. septembra.
Grad Peć na zapadu Kosova održao je od petka (27. augusta) do utorka svoj prvi festival animiranog filma.
Pilot-izdanje festivala Anibar obuhvaćalo je prikazivanja filmova, tribine i radionice.
Zastupljeni su bili animirani filmovi iz Evrope, SAD, Argentine i Albanije.
U Zagrebu je od subote (28. avgust ) do utorka održan 43.
Međunarodni festival lutkarskih pozorišta.Program jed uključivao 26 predstava 21 profesionalne lutkarske trupe .
Makedonija će biti zastupljena sa 450 knjiga kulture, historijske književnosti i poezije na 23. Međunarodnom sajmu knjiga u Moskvi.
Tokom manifestacije, koja je otvorena u srijedu (1. septembr) i traje do kraja vikenda, bit će prikazivani i video-spotovi o toj zemlji.
U utorak (31. august) je u sjedištu Evropskog parlamenta (EP) u Briselu otvorena izložba na kojoj se prikazuje 13 kopija fresaka iz srpskih manastira i crkava.
Izložbu su otvorili Eduard Kukan, predsjedavajući delegacije EP-a za odnose s jugoistočnoj Evropom i srbijanski ministar za kulturu Nebojša Bradić.
Bugarski instruktor ronjenja Ivan Zhelezarov oborio je svjetski rekord u dugom ronjenju.
Zhelezarov, 27, proveo je od petka (27. august) do nedjelje pod vodom 50 sati.
Raniji rekord držao je Britanac Will Goodman u vremenu 48 sati, devet minuta i 17 sekundi.
Limasol je za vikend domaćin 29. Festivala vina.
Cjelosedmična manifestacija slavi vino i proizvodnju vina na Kipru i tradicionalno privlači na hiljade posjetilaca.
Grčko ostrvo Tasos bilo je od 22. do 28. augusta domaćin 10. izdanja tradicionalne Egejske regate.
Manifestacija je okupila učesnike s Kipra, iz Rusije, Engleske, Italije i Bugarske.
(Razni izvori -- 25/08/10-01/09/10)
Kultura i sport: Hrvat Ljubičić osvojio Otvoreno prvenstvo Katara
Hrvatska teniska zvijezda je pobijedila Britanca Andyja Murrayja i osvojila svoj 7. ATP naslov.
Također ove sedmice: Makedonija planira obnoviti kuću u kojoj je odrasla Majka Tereza, a u Rumuniji se otvara izložba na kojoj se prikazuje drevna dačka kultura.
Ivan Ljubičić iz Hrvatske prima ček od Mohammeda al-Shamlana (lijevo), direktora Nacionalne banke Katara, nakon što je pobijedio na Otvorenom prvenstvu Katara u finalnom meču u Dohi u subotu (6. januar). [Getty Images]
Hrvat Ivan Ljubičić osvojio je prošle sedmice Otvoreni ATP turnir u Kataru, pobijedivši Britanca Andyja Murrayja sa 6-4, 6-4.
Ova pobjeda obilježava 7. Ljubičićev ATP naslov.
Makedonsko ministarstvo kulture je otvorilo tender za obnovu kuće u kojoj je kao dijete živjela misionarka Majka Tereza.
Najpovoljnijem izvođaču će se dati zadatak da tu kuću pretvori u muzej.
Osam makedonskih gradova -- Debar, Kavadarci, Kičevo, Kočani, Ohrid, Prilep, Radoviš i Struga -- takmiče se ove godine za naslov "Grada kulture".
Očekuje se da će Vijeće za kulturu ministarstva donijeti odluku po tom pitanju u predstojećim sedmicama.
Cilj takmičenja je promocija turizma i kulturnog razvoja.
Snimanje filma "Nepoznato" -- koprodukciji Bugarske, Njemačke, Grčke i Rusije -- počet će krajem ljeta ili početkom jeseni.
Film je baziran na romanu "Barijera" bugarskog pisca Pavela Vezhinova (1914-1983).
Ove sedmice se u Muzeju nacionalne historije Rumunije u Bukureštu otvara izložba drevne dačke kulture, u sklopu jednog većeg programa pod nazivom Dacia avgvsti provincial (Stvaranje pokrajine).
Manifestacija je otvorena 2006. u znak komemoracije 1900-godišnjice prijetvorbe drevne pokrajine Dačke na jugoistoku Evrope u pokrajinu Rimskog carstva.
Srbijanski teniser Novak Đoković je u nedjelju (7. januara) osvojio Međunarodni turnir u Adelaidi u Australiji, pobijedivši Australijanca Chrisa Guccionea sa 6-3, 6-7, 6-4.
To je bio 3. Đokovićev ATP naslov. .
U Beogradskoj biblioteci je u srijedu (10. januara) otvorena izložba knjiga, mapa i portreta iz Beograda iz 19. stoljeća.
Manifestacija je posvećena 200-godišnjici proglašenja Beograda za glavni grad slobodne Srbije u periodu 1806-1807, te 76-godišnjici postojanja Beogradske biblioteke.
Istanbulska galeriji Dem Art i umjetnička interenet stranica lebriz.com predstavili su skulpture i slike turskih umjetnika Nadije Arditti, Hikmeta Karabuluta i Mahmuta Karatopraka na 17.
Umjetničkom sajmu Majamija. Sajam, koji je trajao od petka (5. januar) do ponedjeljka, održan je u Convention Centru Majami Biča u Sjedinjenim Državama.
(Razni izvori -- 03/01/07-10/01/07)
Albanija se priprema za doček američkog predsjednika
Lokalni lideri kažu da posjeta američkog predsjednika Georgea W. Busha -- prva koju je Albaniji obavio jedan američki predsjednik -- predstavlja prekretnicu u odnosima.
Erlis Selimaj za Southeast European Times iz Tirane – 07/06/07
Predsjednik George W. Bush bit će prvi američki šef države koji je posjetio Albaniju. [Gent Shkullaku]
Albanija se sprema za predstojeću posjetu američkog predsjednika Georgea W. Busha, zakazanu za nedjelju (10. jun).
Zakonodavci su odobrili propise u cilju jačanja saradnje i sigurnosti, koji prethode posjeti.
U međuvremenu, policija u Tirani pojačava aktivnost.
Administracija premijera Salija Berishe će potrošiti približno 1m eura za obnavljanje zgrada vlade, među kojima su ministarstvo vanjskih poslova i druge institucije koje će Bush posjetiti.
Tirana se u cilju obilježavanja ove prilike ukrašava albanskim i američkim zastavama.
Bush će biti prvi američki predsjednik koji je posjetio Albaniju, koju posjetu lokalni lideri pozdravljaju kao historijsku prekretnicu.
"Od nezavisnosti Albanije, u najkritičnijim trenucima za nacionalnu slobodu Albanaca, Sjedinjene Države su odigrale ulogu u pomoći da se očuvaju prava i slobode," izjavio je Berisha.
Prema riječima predsjednika Alfreda Moisiua, ova posjeta ima veliku simboliku.
Jedna supersila, rekao je on, gradi uzajamno poštovanje i saradnju s jednom malom zemljom.
"Ovo je vrhunac albansko-američkih odnosa," izjavila je Lajlja Pernaska, članica parlamentarnog komiteta za vanjske poslove.
"Mislim da će ova posjeta imati dobrog utjecaja na razvoj Albanije i na integraciju u EU i NATO."
Njen kolega u parlamentu, bivši ministar vanjskih poslova Kastriot Islami, rekao je kako Bush donosi "poruke u vezi sa članstvom Albanije u NATO-u".
"Sjedinjene Države su putem Jadranske povelje -- modela u kojem je Vašington odigrao veliku ulogu -- pokazale da podržavaju članstvo Albanije u NATO-u.
Ova posjeta nosi i poruku albanskoj naciji kojom se pokazuje da se zemlja kreće ka demokratiji," dodao je Islami
Pred samo putovanje, Bush je imao jednu poruku za Albaniju.
"Želim biti siguran da albanski narod razumije kako Amerika zna da vi postojite i da činite teške izbore u cilju cementiranja svog slobodnog društva," izjavio je Bush.
"Ja dolazim kao neko ko voli slobodu u jednu zemlju gdje ljudi shvaćaju prednosti slobode."
Pored Albanije, Bush će obaviti i posjetu Poljskoj, Italiji i Bugarskoj, nakon prisustva na samitu G8 u Njemačkoj.
Predsjednik Bill Clinton planirao je 1999. godine posjetiti Tirani, ali je posjeta otkazana.
Albaniju su posjetila dva američka državna sekretara -- James Baker 1991. i Colin Powell 2003. godine.
Stranački lideri u BiH susreli se s Inzkom
SARAJEVO, Bosna i Hercegovina (BiH) -- Visoki predstavnik Valentin Inzko pozvao je u četvrtak (25. jun) na sastanak lidere glavnih političkih stranaka u zemlji.
Milorad Dodik ispred Saveza nezavisnih socijaldemokrata Republike Srpske i Dragan Čović ispred Hrvatske demokratske zajednice BiH potvrdili su svoje učešće, ali Sulejman Tihić, šef Stranke demokratske akcije, odbio je doći.
On to čini u znak protesta zbog Dodikove nacionalističke retorike i aktivnosti za koje Tihić smatra da su protivne Dejtonskom sporazumu.
On iz istog razloga nije došao ni na razgovore s Čovićem i Dodikom 14. juna. (RTRS, Dnevni avaz, Srna, Onasa - 24/06/09)
Poslovni pregled: turski Dogan Holding prodaje novine
Suočen s poreskim problemima, turski dnevni list Milliyet je prodan.
Također u okviru poslovnih novosti: IBM potpisao sporazum s jednom rumunskom općinom, a Grčka i UAE imaju za cilj jačanje saradnje.
Milliyet i Vatan prodani su Demiroren-Karacanu. [Reuters]
Najveća privatna novinska grupacija Turske Dogan Holding postigla je u srijedu (20. aprila) sporazum o prodaji svojih nacionalnih dnevnika Milliyet i Vatan za 50 miliona eura Demiroren-Karacanu.
Dogan je morao obaviti tu prodaju kako bi mu ona pomogla da plati kaznu bez presedana od 1,75 milijardi eura koja mu je u septembru 2009. izrečena zbog neplaćenog poreza.
Američki kompjuterski gigant IBM potpisao je u srijedu (20. aprila) sporazum s rumunskom općinom Targu-Mures za izgradnju centra za izuzetnost u gradu.
Prema tom sporazumu, rumunski istraživači sa univeriziteta iz oblasti Transilvanije bit će u mogućnosti pohađati postdiplomske kurseve u centrima IBM-a širom svijeta, nakon čega će biti zaposleni u centru Targu-Mures.
U Prištini je u srijedu (20. aprila) otvoren sajam zapošljavanja koji su organizirali Američki univerzitet na Kosovu i Američka privredna komora.
Ukupno 18 firmi-učesnica dostavilo je informacije o budućem zapošljavanju, ciljajući na student s mnogih univerziteta.
Kosovo ima mladu populaciju i stopu nezaposlenosti od skoro 40%.
Cijene goriva u Albaniji dostigle su rekordne nivoe, nakon trenda povećanja cijena kod svih potrošačkih proizvoda.
Jedna litra goriva sad košta 1,26 eura, u poređenju s manje od jednog eura od samo prije šest mjeseci, izvještavaju mediji u srijedu (20. aprila).
Prodvaci za taj skok okrivljuju globalno povećanje cijena i državne poreze.
Elektroprivreda Republike Srpske ERS osnovala je zajedničko poduzeće sa svojom podružnicom Hidroelektrane na Trebišnjici, za izgradnju nove hidroelektrane pod nazivom HE Dabar u regionu južne Hercegovine, u drugoj polovini godine.
Ulaganja će dostići 180 miliona eura, a ERS i Trebišnjici će osigurati 25% sredstava, te ostatak uzajmiti.
Elektrana bi trebala biti sagrađena za četiri i po godine.
Tročlano predsjedništvo Bosne i Hercegovine odobrilo je u srijedu (20. aprila) prijedlog budžeta za zemlju za 2011. godinu.
Taj nacrt odobren je glasovima bošnjačkog i hrvatskog člana predsjedništva Bakira Izetbegovića i Željka Komšića, koji su preglasali srpskog člana predsjedništva Nebojšu Radmanovića.
Nacrtom odobrenim od strane predsjedništva ukupna potrošnja državnih institucija utvrđuje se na nivou od 538 miliona eura.
Nacrt će biti proslijeđen parlamentu.
Grčka i Ujedinjeni Arapski Emirati (UAE) usuglasili su se u srijedu (20. aprila) o jačanju ekonomskih i komercijalnih veza.
To je dogovoreno u memorandumu o razumijevanju koji su potpisali grčki ministar vanjskih poslova Dimitris Droutsas i njegov kolega iz UAE šejh Abdullah bin Zayed Al-Nahyan u Abu Dabiju, nakon zajedničkog ministarskog sastanka Vijeća za saradnju EU i Zaljeva.
(Razni izvori -- 15/04/11-22/04/11)
Grčki kontrolori zračnog saobraćaja u štrajku, očekuju se poremećaji u redu letenja
ATINA, Grčka -- Kontrolori zračnog saobraćaja najavili su u četvrtak (25. jun) štrajk, zbog čega se putnici spremaju na veće prekide.
Kontrolori zahtijevaju angažiranje dodatnog personala i bolje zdravstvene pogodnosti.
Očekuje se da će ta mjera rezultirati stotinama odloženih i otkazanih letova i kod privatne kompanije Aegean Airlines i kod državnog prijevoznika Olympica.
Kao mjeru upozorenja, kontrolori su u srijedu organizirali četiri odvojena prekida rada od po tri sata. (NewsIn - 25/06/09; AFP, DPA - 24/06/09)
Pucano u kosovskog poslanika, a stanovnici se boje novog nasilja
Samo par dana nakon kobne eksplozije na protestima u Mitrovici, srpski poslanik Petar Miletić ranjen je u napadu iz vatrenog oružja.
Linda Karadaku za Southeast European Times iz Prištine -- 05/07/10
Kosovski policajci pregledaju mjesto eksplozije bombe u podijeljenom gradu Mitrovici, u petak (2. jula). [Getty Images]
Tenzije u Mitrovici dalje su se pogoršale u ponedjeljak (5. jula), kad je pucano na jednog srpskog poslanika i on ranjen ispred svoje kuće.
Policija je u potrazi za napadačima.
U Petra Miletića, člana Srpske nezavisne liberalne stranke (SLS), pucano je, prema izvještajima, četiri puta.
Jedan metak pogodio ga je u butinu, iako rana nije bila ozbiljna.
On se trenutno oporavlja u lokalnoj bolnici.
U petak, Miletić je za SETimes govorio o stanju na sjevernom Kosovu, rekavši da je "napeto, ali mirno", nakon bombaškog napada od petka na demonstracije u Mitrovici.
U toj eksploziji smrtno je ranjen pedijatar Mesud Džeković, a povrijeđeno je još 11 lica.
Prema riječima Miletića, žrtva je bila "istaknut i poštovan" pripadnik zajednice i njegova smrt potpirila je nemir među kosovskim Srbima.
"Oni koje za taj incident treba kriviti su kosovska policija, osoba koja je odlučila otvoriti taj ured, organizatori protesta, a naravno i čovjek koji je ispustio ručnu bombu," izjavio je on za SETimes.
"Naravno da se brinem zbog etničkog nasilja i da ne možete biti sigurni da se ovakvi incidenti neće ponovno desiti.
Kosovska policija mora obaviti reformu, a nakon toga ćemo možda moći početi da im vjerujemo," izjavio je on.
Do incidenta u petak je došlo kad se oko hiljadu lokalnih Srba okupilo na proteste zbog otvaranja ureda kosovske vlade -- Centra civilnih službi -- u mitrovičkom okrugu Bosanska Mahala.
Adem Mripa, albanski predstavnik za taj okrug, optužio je Srbe da su namjestili taj incident.
"Ono što se desilo [u petak] pripremljeno je unaprijed od stane srpskih paralelnih struktura i ministarstva unutrašnjih poslova Srbije (MUP)," ustvrdio je on. 'Mi stražarimo u toj zoni tokom noći, zbog stalnih provokacija tih paralelnih struktura."
Kosovska policija na sjeveru većinom je sastavljena od Srba iz te oblasti. "Mi ne vjerujemo baš mnogo onima koji nose uniformu Kosovske policije u sjevernim oblastima," izjavio je Mripa.
"Njih direktno finansira MUP."
"Bit će provokacija ponovno," upozorio je on.
Kosovski premijer Hashim Thaci izjavio je kako njegova vlada ostaje opredijeljena ka "vladavini prava i zakona" i služenju interesima svih građana Kosova
"Ja sam odlučan, nema uzmicanja, ni za milimetar," izjavio je Thaci.
Komandant KFOR-a general Markus Bentler saopćio je kako snage NATO-a "priznaju pravo na mirne proteste i oštro osuđuju ovaj akt nasilja upućen protiv mirnih demonstracija".
“Ja neću tolerirati nijedan postupak koji predstavlja prijetnju po sigurnost i stabilnost Kosova.
Ja ću učiniti sve neophodno kako bi se Kosovska policija, EULEX i ostale institucije podržali u održavanju bezbjedne i sigurne sredine na cijeloj teritoriji," izjavio je Bentler, pozvavši ljude da ostanu mirni.
Komentirajući taj incident, glasnogovornik Međunarodnog civilnog ureda Andy McGuffie izjavio je da mora uslijediti temeljita istraga i da se svi počinioci moraju izvesti pred lice pravde.
"ICO podržava današnje otvaranje Centra civilnih službi od strane kosovskih institucija i mi ne vidimo nikakvog razloga da bi bilo ko bio ugrožen tim uredom," izjavio je on. "On pruža jako potrebne usluge kosovskih institucija svim građanima u svrhu pribavljanja građanskih dokumenata."
"Nema govora o tome da se bilo koji građanin prisiljava da koristi taj ured.
On predstavlja pogodnost za građane koji žele pribaviti građansku dokumentaciju," dodao je McGuffie.
Rumunija obećala 'bezrezervnu' podršku kandidaturi Turske za EU
Turski predsjednik Abdullah Gul bio je u ponedjeljak u Bukureštu na razgovorima sa svojim rumunskim kolegom Traianom Basescuom.
Također ove sedmice: specijalni izaslanik UN-a za Kipar održao sastanak s liderima na podijeljenom ostrvu.
Turski predsjednik Abdullah Gul (lijevo) susreo se u ponedjeljak (3. mart) u Bukureštu sa svojim rumunskim kolegom Traianom Basescuom. [Getty Images]
Rumunski predsjednik Traian Basescu izrazio je "bezrezervnu" podršku svoje zemlje kandidaturi Turske za pristupanje EU, tokom zajedničke pres-konferencije u ponedjeljak (3. mart) sa svojim gostujućim kolegom iz Turske Abdullahom Gulom.
Basescu je izjavio da će Bukurešt iskoristiti svoje iskustvo po pitanjima EU u cilju pomoći Turskoj.
Dvojica lidera potpisali su niz sporazuma o saradnji u polju energetike i transporta i razgovarali o projektu gasovoda Nabucco.
Specijalni izaslanik UN-a za Kipar Michael Moller susreo se u ponedjeljak (3. mart) s novoizabranim predsjednikom Dimitrisom Christofiasom.
Ranije je Moller održao razgovore s liderom turske zajednice na podijeljenom ostrvu Mehmetom Ali Talatom.
Izaslanik je rekao da će pregovori o ponovnom ujedinjenu ostrva vjerovatno otpočeti tokom druge polovine marta.
Švedski ministar vanjskih poslova Carl Bildt, bivši posrednik EU u balkanskim sukobima iz 1990-tih, susreo se u petak (29. februar) u Bukureštu sa svojim rumunskim kolegom Adrianom Cioroianuom.
Oni su razgovarali o situaciji na zapadnom Balkanu nakon proglašenja nezavisnosti na Kosovu.
Bildt je apelirao na Srbiju da izbjegne samoizolaciju u svojoj reakciji na priznavanje nezavisnosti Kosova od strane velikih evropskih zemalja.
Mađarski premijer Ferenc Gyurcsany održao je u utorak (26. februar) u Budimpešti razgovore sa svojim kolegom iz Makedonije Nikolom Gruevskim.
Gyurcsany je rekao da njegova zemlja podržava kandidaturu Makedonije za NATO i njene aspiracije za otpočinjanje pregovora o članstvu u EU.
Albanski ministar vanjskih poslova Lulzim Basha susreo se u Ankari sa svojim turskim kolegom Alijem Babacanom i razgovarao o regionalnim pitanjima, između ostalog i o proglašenju nezavisnosti Kosova.
Na zajedničkoj pres-konferenciji u utorak (26. februar), Babacan je obećao podršku Turske Albaniji, Hrvatskoj i Makedoniji u nastojanju da postanu članice NATO-a.
(Razni izvori – 26/02/08-04/03/08)
Eksplozija u Mitrovici iza sebe ostavila gnjev
Kosovski Srbi tuže se da je misija EU za vladavinu prava pristrasna i okrivljavaju Međunarodni civilni ured za davanje podrške potezu da se u podijeljenoj Mitrovici otvori ured kosovske vlade.
Igor Jovanović za Southeast European Times iz Beograda – 05/07/10
Kosovski Srbi učestvuju na dženazi Mesuda Džekovića u petak (2. jula).
Džeković je poginuo u eksploziji u podijeljenom kosovskom gradu Mitrovici. [Getty Images]
Odnosi između Srbije i EULEX-a zategnuli su se nakon bombaškog napada tokom demonstracija u Mitrovici.
Jedno lice poginulo je, a 11 ih je povrijeđeno u petak (2. jula), nakon što je nepoznati napadač bacio ručnu bombu na protestante koji su se okupili u znak protesta zbog otvaranja ureda kosovske vlade u tom gradu, u kom su većina Srbi.
Vijeće Srbije za nacionalnu sigurnost održalo je vanredni sastanak i objavilo saopćenje u kom je taj napad osudilo kao "teroristički akt od strane albanskih separatista".
Ono je okrivilo međunarodnog civilnog predstavnika Pietera Feitha, rekavši kako je on postupao protivno politikama i stavovima EU zagovaranjem da se otvori taj ured.
Srbijanski predsjednik Boris Tadić opisao je taj napad kao "izazivanje mira i izazivanje Srbije".
Na njegov zahtjev, Vijeće sigurnosti UN-a održat će u utorak sjednicu na kojoj će raspravljati o stanju u Mitrovici.
Ogorčeni lokalni Srbi u međuvremenu optužuju EULEX da se stavio na stranu kosovskih Albanaca.
Vlada nezavisnog Kosova pokušava proširiti svoj autoritet u Mitrovici, ali nailazi na otpor tamošnjeg srpskog stanovništva.
"Neobezbjeđivanjem sigurnosti Srbima na Kosovu će se samo potpiriti pozivi na oštriji stav prema EULEX-u, s kojim je vlada Srbije do sad bila u velikoj mjeri spremna sarađivati, za opipljive nagrade od EU," izjavio je Ian Bancroft, osnivač organizacije Transconflict Serbia.
Ipak, izjavio je Bancroft za SETimes, Srbija vjerovatno neće radikalno promijeniti svoju poziciju dok Međunarodni sud pravde ne izrekne svoju presudu o legalnosti samoproglašene nezavisnosti na Kosovu.
Dušan Janjić, čelnik Foruma za etničke odnose, vjeruje da su veze Srbije s EULEX-om pod utjecajem odlučnosti Srbije da ide naprijed s procesom evropskih integracija.
'Stoga vjerujem da Beograd neće ići dalje od oštre retorike i da će se umiriti nakon sjednice Vijeća sigurnosti UN-a," izjavio je Janjić za SETimes. "Međutim, nakon tog incidenta, ravnoteža moći će se u sjevernoj Mitrovici sigurno poremetiti.
Trenutno strane koje sačinjavaju srbijansku vladu mogu tamo formirati lokalnu vlast, ali će se nakon ovoga ravnoteža moći sigurno poremetiti."
Ni Janjić ni Bancroft ne očekuju da bi incident od petka bio povod za neki veći sukob.
Prema riječima Janjića, međutim, od presudne je važnosti da se otkriju počinioci.
"Ovdje su se i ranije dešavali slični slučajevi, ali su oni ostali neriješeni.
Sad je pravo vrijeme da se pronađe ko stoji iza tog napada.
Ovaj slučaj će istovremeno biti pravi ispit sporazuma koji su Beograd i EULEX potpisali po dolasku misije na Kosovo," izjavio je Janjić.
Bancroft s druge strane ne isključuje daljnje probleme. "Kako je najjasnije pokazao mart 2004, Kosovo je osjetljivo po pitanju sporadičnih izbijanja nasilja niskog intenziteta, koje može iskorijeniti samo prisutnost međunarodnih snaga," izjavio je on.
"Incident od petka ukazuje na opasnosti jednostranog uvođenja mjera u oblastima gdje vladaju međuetničke tenzije.
Ta žalosna sigurnosna realnost znači da NATO mora biti krajnje oprezan po pitanju brzine kojom odlučuje povlačiti trupe," dodao je Bancroft.
Mirovni ugovor između Kosova i Srbije?
Priština se nada da bi dijalog s Beogradom kojim se reguliraju tehnička pitanja između dviju zemalja mogao otvoriti put ka mirovnom ugovoru.
Muhamet Brajshori za Southeast European Times iz Prištine -- 12/10/11
Kosovski zvaničnici imaju za cilj mirovni ugovor sa Srbijom. [Laura Hasani/SETimes]
Visoki kosovski zvaničnici izrazili su potrebu za mirovnim ugovorom sa Srbijom, kojim bi se regulirali odnosi između dviju zemalja i okončao dugogodišnji konflikt u regionu.
Do sad je došlo do dijaloga o regulaciji međudržavnih tehničkih pitanja, poput slobode kretanja ljudi i električne energije, ali je on naišao na kamen spoticanja zbog nedavnih nemira na sjeveru Kosova.
"Mi ćemo održavati sastanke za reguliranje odnosa između Kosova i Srbije, i od toga ne možemo pobjeći," izjavio je, prema listu Kosova sot, zamjenik kosovskog premijera Hajredin Kuci.
On je pojasnio da bi aktuelni dijalog trebao dovesti do mirovnog ugovora između Kosova i Srbije.
"Mirovni ugovor bi označavao završetak svih preliminarnih pitanja, čime bi se zaključilo poglavlje sukoba i otvorila saradnja.
Kosovo bi to moglo učiniti, a održati nacionalni identitet, teritorijalni integritet i poziciju koju ima," izjavio je Kuci.
On je izjavio da ugovor ne želi samo Kosovo, nego i Srbija, region i cijeli demokratski svijet.
"Mi smo vrijedno radili na slobodi i nezavisnosti zemlje, i nastavit ćemo raditi u cilju trajnog mira u regionu.
Što se nas tiče, evropske integracije Kosova dovele bi do uspostave trajnog mira u regionu," izjavio je Kuci.
Kucijeve izjave međutim dolaze u vrijeme kad je dijalog između Prištine i Beograda na čekanju i njegova budućnost je još uvijek neizvjesna.
Tokom bečko-kosovskih pregovora o statusu, prištinski Tim jedinstva predložio je Sporazum o prijateljstvu i dobrosusjedskim odnosima sa Srbijom, kojim bi se službeno okončao sukob i regulirali odnosi između dviju zemalja, ali je Beograd odbacio taj prijedlog.
Granit Kastrati, stručnjak u oblasti političkih nauka, izjavio je za SETimes da je mirovni ugovor dobrodošao, jer bi se njime okončao konfliktni mentalitet na obje strane.
"Mirovni ugovori uvijek imaju pozitivnu svrhu u smislu okončanja sukoba i reguliranja međudržavnih odnosa; u slučaju Kosova i Srbije, takvim ugovorom će se okončati konfliktni pristup koji postoji na obje strane," kaže Kastrati.
Kastrati dodaje da bi se ugovorom mogli regulirati odnosi između Beograda i Prištine.
"Priština i međunarodna zajednica izrazili su potrebu za poboljšanjem odnosa; mi nikad nismo smatrali da će Srbija uskoro priznati Kosovo.
Iz tog razloga, mirovnim ugovorom trebala bi se regulirati saradnja između Prištine i Beograda putem inovativnih modela, poput modela Istočne i Zapadne Njemačke," izjavio je Kastrati.
Dragan Krstić, analitičar sa sjevera Kosova, kaže da strane u mirovnom ugovoru mogu biti samo države, a Kosovo to nije.
"Historijski gledano, mirovne ugovore potpisivale su suverene i priznate države, što Kosovo nije, i ako Beograd potpiše takav ugovor, to bi značilo da Beograd priznaje Kosovo kao državu," kaže Krstić.
On dodaje da je "aktuelni sporazum o tehničkim razgovorima održiv za Prištinu i Beograd, te da bi svaki pokušaj da ga se izmijeni značio razbijanje pozicije status kvoa u tim razgovorima."
Mišljenja građana po pitanju regulacije razgovora između Kosova i Srbije se razlikuju.
Ahmet Berisha, doktor iz Prištine, kaže za SETimes da bi se, prije nego što Priština potpiše mirovni ugovor, Srbija trebala ispričati za zločine počinjene na Kosovu.
"Ako se potpiše ugovor bez službene isprike iz Srbije, taj ugovor nema značenja, jer se mir ne može ostvarivati bez opraštanja.
Srbija se ispričala Bosni i Hercegovini i Hrvatskoj, ali nikad Kosovu," kaže Berisha.
Jelena Bogdanović, studentica iz Gračanice, kaže da bi Srbija trebala naći načina da poštuje svoje građane na Kosovu, ali da ne prizna Kosovo kao državu.
Fatlum Sadiku, politički komentator, sumnja da će se to takvog ugovora doći.
"Mirovni ugovor je generalno dobra zamisao, ali u ovom vremenu je loša.
Kosovo i Srbija jedni na druge gledaju kao na neprijatelje; to je realnost, a dijalog o osnovnim pitanjima ne ide naprijed, što ne daje nikakvu nadu za mirovni ugovor.
Naredne godine, Kosovo i Srbija će ući u izbornu godinu i nijedan političar neće htjeti da priča o takvoj jednoj zamisli, nego uglavnom o patriotizmu i nacionalizmu, kako bi pridobio glasove."
Bunkeri nalik na gljive u Albaniji
Kao podsjetnik na komunističku prošlost Albanije, bunkeri iz Enver Hoxhinog režima još su razasuti po zemlji.
Guus Koelman za Southeast European Times iz Tirane -- 12/10/11
Bunkeri su postavljani po udaljenim lokacijama širom zemlje. [Guus Koelman/SETimes]
Poput gljiva u šumi, Enver Hoxhini bunkeri još uvijek stoje kao podsjetnik na komunističku prošlost zemlje.
Širom Albanije mogu se naći bunkeri po plažama, mitraljeska gnijezda, planinski bunkeri i podzemni objekti.
U cilju zaštite staljinističkog režima, u periodu od 1950. do 1985. izgrađeno je preko 600.000 betonskih bunkera.
Ti bunkeri su postavljani na najudaljenijim lokacijama.
Oni su služili ne samo kao moguća odbrana od neprijateljskih napada, nego i kao stalni podsjetnik na diktaturu u zemlji.
Ti bunkeri građeni su da budu jaki i mobilni, tako da se mogu kranom ili helikopterom postavljati u rupe.
Prototip tog bunkera napravljen je 1950-tih godina.
Prema nekim zabilješkama, inženjer bunkera nalazio se unutra kada je izvršen napad tenkom kako bi se testirala snaga objekta.
Inženjer je preživio, a bunkeri su stavljeni u masovnu proizvodnju.
Albanska vlada je 2004. pronašla zalihu zaboravljenog hemijskog oružja skrivenog u jednom od Hoxhinih bunkera.
To oružje je na kraju uništeno uz pomoć Sjedinjenih Država.
Sad se bunkeri ne koriste puno u vojne svrhe, nego često služe kao mjesto gdje se ostavlja poljoprivredna oprema ili kao osamljeno mjesto gdje se sastaju zaljubljeni.
Rumunski premijer Tariceanu predložio novi ustroj vlade
Očekuje se da će rumunski parlament u srijedu glasati o novoj koalicionoj vladi, isključujući predstavnike Demokratske stranke, glavnog koalicionog partnera od 2004.
(FT, Rompres, Devet sati, Ziarul Financiar - 02/04/07; AP, Reuters, DPA, Mediafax, Sofijska novinska agencija - 01/04/07)
Rumunski premijer Calin Popescu Tariceanu. [Getty Images]
Rumunski premijer Calin Popescu Tariceanu predložio je u ponedjeljak (2. aprila) novu vladu, sastavljenu od predstavnika njegove Narodne liberalne stranke (PNL) i Demokratske unije Mađara u Rumuniji (UDMR).
Potez je uslijedio dan nakon što je on smijenio svih osam ministara iz Demokratske stranke (PD), potvrdivši kraj svog partnerstva s PD-om.
Savez između ovih stranaka je bio pobjedonosan na izborima u decembru 2004, ali se naknadno raspao zbog zavade između Tariceanua i predsjednika Traiana Basescua, šefa Demokrata.
"Trebamo udahnuti svježeg zraka," rekao je premijer u govoru na televiziji u nedjelju.
"Postojeća liberalno-demokratska vladajuća alijansa više nema onoga što je potrebno za prevazilaženje političke krize i nalaženje rješenja za dobro rumunskog naroda."
Mjeseci prepirki između PNL-a i PD-a, a posebno između Tariceanua i Basescua, doveli su reforme do doslovnog zastoja.
Njihovi sve lošiji odnosi su se dalje pogoršali prošle sedmice, kad je premijer obnovio svoj prijedlog za povlačenje rumunskog kontingenta od 600 vojnika iz Iraka -- potez kome se Basescu protivi.
Njih dvojica su se također sukobili oko vremenskog rasporeda izbora za članove Evropskog parlamenta.
Prošlog mjeseca, uprkos Basescuovim protivljenjima, Tariceanu ih je odložio za kasnije u toku ove godine.
Premijerova kampanja da se zamijene dva vladina ministra iz PD-a -- ministar unutrašnjih poslova Vasile Blaga i ministrica pravde Monica Macovei -- također je doprinijela produbljivanju krize između dvaju stranaka.
Zadnjih sedmica, Tariceanu je bio vršilac dužnosti ministra vanjskih poslova, nakon što je predsjednik odbio potvrditi Adriana Cioroianua kao zamjenu za Mihaija Razvana Ungureanua, koji je ranije u toku godine dao ostavku na mjesto ministra vanjskih poslova.
Manje od 24 sata otkad je objavio kraj koalicije s PD-om, premijer je u ponedjeljak poslao svoj prijedlog novog kabineta parlamentu.
Očekuje se da će zaknodavci u dvodomnom parlamentu sa 469 mjesta glasati o prijedlogu Tariceanua u srijedu.
Da bi stupila na funkciju, novu vladu PNL-a i UDMR-a treba podržati najmanje 235 članova parlamenta.
Inače, po rumunskom ustavu, Basescu mora imenovati novog premijera koji će formirati narednu vladu zemlje, izvještava u ponedjeljak rumunski dnevnik Ziarul Financiar.
Pozivajući Tariceanua da da ostavku, predsjednik je u brojnim prilikama pozivao na prijevremene izbore.
Pod normalnim uslovima, naredni parlamentarni izbori bi se trebali održati 2008.
"Neki političari će sigurno predložiti organizaciju prijevremenih izbora," rekao je Tariceanu u svom govoru od nedjelje.
"Trebali biste znati da prijevremeni izbori predstavljaju rješenje za jednog, možda dva političara i pravu katastrofu za Rumuniju.
Ako bismo organizirali prijevremene izbore, Rumunija bi izgubila snagu neopohodnu za podržavanje i promoviranje svojih interesa u Evropi."
Članovi PD-a nisu htjeli komentirati potez premijera u smislu smjene predstavnika ove stranke, dok je glavna opoziciona Socijaldemokratska stranka izjavila da će u ponedjeljak odlučiti da li da podrži novu vladu pod vodstvom Tariceanua.
Konzervativna stranka i Stranka za veliku Rumuniju su obje naznačile da će glasati protiv novog kabineta.
Ružica Đinđić vodi "vladu žena" u jednom ispitivanju
Iako novi ustav poziva na to da muškarci i žene budu jednako zastupljeni u parlamentu, to se tek treba postići.
Davor Konjikušić za Southeast European Times iz Beograda --02/04/07
U parlamentu Srbije ima samo 20,4% žena. [AFP]
Tokom zadnjih izbora, mnoge stranke su obećale da će u narednom parlamentu biti više žena.
Zakonodavno tijelo je formirano, ali obećanja se nisu prevela u rezultate.
Broj žena-članica parlamenta je još uvijek ispod 30%.
Na poziv Evropskog pokreta u Srbiji (EMS), dnevnik Blic je izvršio ispitivanje kojim je čitaocima omogućeno da izaberu vladu žena.
Na čelu nje je "premijerka" Ružica Đinđić, članica Demokratske partije (DP) i udovica premijera Zorana Đinđića na kog je izvršen atentat.
Novim ustavom Srbije poziva se na to da oba spola budu jednako zastupljena u skupštini, ističe EMS.
Pošto žene predstavljaju samo 20,4% članstva, stvarna situacija odstupa od ustavnog zahtjeva.
Ipak, to predstavlja poboljšanje.
U prethodnom parlamentu ta cifra je iznosila samo 10,8%.
"Svi mi pokušavamo afirmirati učešće žena u politici, ali te kvote se ne mogu ispuniti preko noći.
U nekim mlađim strankama -- formiranim ranije -- lakše je, ali u strankama poput naše, koja postoji 16 godina, teško je mijenjati strukturu," rekao je predstavnik DP-a Milan Marković.
Od 64 parlamentarna zastupnika iz DP-a, samo 15 njih su žene.
Srbijanski premijer Vojislav Koštunica misli da nametanje spolnih kvota ne daje rezultate.
"Ja sam oštro protiv odlučivanja u skladu s nekim kodeksom, da na izbornim listama mora biti 20% žena, 10% mladih, 5% nacionalnih manjina.
To nije dobro," izjavio je on.
Dušan Bajatović iz Srbijanske socijalističke partije kaže da se žene moraju boriti za sebe.
"Ako neko želi dobiti nešto u društvu, prema općem pravilu, on to mora ukrasti," smatra on.
Jedna partija koja jeste ispunila svoje obećanje iz kampanje je G17 Plus.
Od njenih devet mjesta u parlamentu, sedam je otišlo ženama.
Potpredsjednik ove stranke je također žena.
"G17 Plus podržava konstruktivnu kritiku vlade žena i EMS-a," izjavili su iz ove stranke kao reakciju na inicijativu Blica .
"Isticanjem pozitivnih primjera, mi možemo još više doprinijeti postizanju jednakosti između muškaraca i žena u politici."
Kultura i društvo: Bukurešt ugošćuje domaće talente
Bukurešt se sprema za koncert na otvorenom sopranistice Angele Gheorghiu i tenora Vlada Mirite.
Također u okviru novosti iz kulture: u Hrvatskoj se održava Festival folk-muzike i kulture, a srpski karikaturista osvojio prvu nagradu na međunarodnom natjecanju Rotary kluba u Australiji.
Sopranistica Angela Gheorghiu nastupit će u Bukureštu. [Getty Images]
Poznata rumunska sopranistica Angela Gheorghiu planira 19. septembra na bukureštanskom Ustavnom trgu nastup na otvorenom.
Nastupat će i mladi rumunski tenor Vlad Mirita.
U petak (4. septembar) je u Vinkovcima, u Hrvatskoj, otpočeo 44. tradicionalni Festival folk-muzike i kulture "Vinkovačke jeseni", koji završava u nedjelju.
Nastupi su usredotočeni na stare običaje.
Festival obuhvaća etnografske, turističke i poslovne prezentacije, koncerte, naučne tribine i razna natjecanja.
Stanovnici rumunskog odmarališta Covasna načinili su u petak (4. septembar) rekordno veliku rolnu sladoleda, dugu 111m i tešku skoro 250kg.
Događaju je prisustvovala ministrica turizma Elena Udrea.
Stanovnici mjesta Covasna su se u zadnjih par godina proslavili tako što su pripremili ogromne kuhinjske specijalitete, poput gigantskih 500 litara graha, 1.100 litara supe od pastrmke i 300 litara limunade.
Srpski karikaturista Jovan Prokopljević osvojio je prvu nagradu na međunarodnom takmičenju u Australiji, koje je organizirao Rotary klub, izvještava u ponedjeljak (7. septembar) lokalna novinska agencija Tanjug.
On je dobio nagradu za svoj rad na temu globalne finansijske krize.
Film "Medeni mjesec", albansko-srbijanska produkcija, premijerno je prikazan na Venecijanskom filmskom festivalu, izvještavaju u utorak (8. septembar) albanski mediji.
Nakon premijere, režiser Goran Paskaljević izjavio je da je publika zainteresirana za uspješnu saradnju između dvaju zemalja.
Film se kasnije u toku mjeseca premijerno prikazuje u Tirani.
Tri poznata kosovska umjetnika otvorila su 2. septembra izložbu u Vaxjou, u Švedskoj.
Izložba slikara Zake Prelvukaj, Ismeta Jonuzija i Rudine Xhaferija zatvara se 25. septembra.
Grad Konja u Turskoj bit će od 23. do 30. septembra domaćin godišnjeg Međunarodnog festivala mistične muzike, objavili su organizatori u ponedjeljak (7. septembar).
Ukupno osam muzičkih ansambala iz sedam zemalja učestvovat će u šestom izdanju te manifestacije, koja se organizira svake godine u cilju proslave rođenja pjesnika, teologa i mistika iz 13. stoljeća sufije Mevlana Jelaluddina Rumija.
Ove godine obilježava se 802. godina od Rumijevog rođenja.
Drugi atletski maraton za vojne oficire, organiziran je u utorak (8. septembar) u sklopu proslave Dana nezavisnosti Makedonije u Ohridu,u Makedoniji.
Skup je okupio preko 30 natjecatelja, uključujući i predstavnike vojski Srbije i Albanije.
(Razni izvori – 02/09/09-09/09/09)
Poslovni pregled: Privatizacija na Kosovu na čekanju
Kosovska povjerilačka agencija kaže da je privatizacija na čekanju dok se ne formira nova agencija.
Također ove sedmice: Tirana domaćin seminaru o tehnologijama za vršenje istraga o prijevarama, a za nuklearnu elektranu u Turskoj primaju se prve ponude.
Proces privatizacije na Kosovu je na čekanju, kažu iz Povjerliačke agencije Kosova. [Getty Images]
Proces privatizacije na Kosovu bit će stavljen na čekanje nekoliko mjeseci, saopćeno je u srijedu (9. april) iz Povjerilačke agencije Kosova (KTA), tijela koje trenutno vodi privatizaciju.
Iz KTA dodaju da će ona uskoro biti pretvorena u vladinu agenciju, te je odlučeno da se do tad obustavi prodaja društvene imovine.
Iz Agencije za bankarstvo Federacije Bosne i Hercegovine saopćeno je u srijedu (9. april) da je ona odlučila ponovno pokušati prodati problematičnu Hercegovačku banku (HB).
Agencija se nada da će naći novog vlasnika do juna. OHR je obustavio poslovanje HB-a 2001. godine i uveo privremenog upravnika, nakon što su zaposlenici HB-a optuženi za pronevjeru i druge nezakonite radnje.
Tirana je od ponedjeljka (7. april) do 9. aprila bila domaćin seminaru o tehnologijama vršenja istraga u finansijskim i ekonomskim prijevarama.
Taj skuo inicirala je glavna tužiteljica Ina Rama, uz podršku američke ambasade u Tirani.
Među temama seminara bili su pranje novca, zapljena imovine, korištenje bankovnih depozita i uslovi za provođenje istražnih radnji.
Godišnja stopa inflacije u Albaniji dostigla je u martu nivo od 4,6%, najveći zadnjih godina.
Ona je premašila preporučeni maksimum Svjetske banke od 4%.
Za glavni razlog visoke inflacije smatra se povećanje cijena energije.
U ponedjeljak (7. april) primane su ponude za izgradnju prve turske nuklearne elektrane na mediteranskoj obali.
Tekući tender je za jednu od tri planirane elektrane.
Prema riječima jednog turskog zvaničnika za energetiku koje navodi Reuters, prvi kandidati koji su podnijeli ponude bili su japanski Itochu, kanadska firma Atomic Energy Canada Inc. i francuski Vinci i Suez.
Neto direktna strana ulaganja (FDI) u Hrvatskoj iznosila su u 2007. ukupno 3,4 milijarde eura, što je za 33,5% više u odnosu na prethodnu godinu, saopćila u utorak (8. april) Centralna banka zemlje.
To je do sad najveći nivo FDI u Hrvatskoj.
Taj skok odražava prošlogodišnji porast cijena dionica proizvođača nafte i gasa INA-e i Hrvatskog telekoma na domaćoj berzi.
(Razni izvori – 04/04/08-11/04/08)
Poslovni pregled: u Bukureštu otvorena Evropska očna bolnica
U Rumuniji otvoren najveći oftalmološki centar u jugoistočnoj Evropi.
Također u okviru poslovnog pregleda: ponovno se nakon dvogodišnjeg zastoja uvode letovi iz Pekinga za Atinu, a Priština domaćin sajmu građevinarstva.
Tursko-rumunsko partnerstvo finansiralo je oftalmološki centar. [Reuters]
Turski privrednici u partnerstvu s vladom Rumunije otvorili su u subotu (14. maja) najveću očnu bolnicu u Evropi.
Svečanosti za taj investicioni projekat od 20 miliona eura u Bukureštu prisustvovali su premijer Emil Boc, gradonačelnik Bukurešta Sorin Oprescu i drugi visoki zvaničnici.
Kompanija Air China obnovila je u četvrtak (18. godina) letove iz Pekinga za Atinu, dvije godine nakon što je do njihovog zatvaranja dovela ekonomska kriza.
Letovi će ići dva puta sedmično, srijedom i subotom, preko Minhena.
Albanija i Srbija ukinule su carinske dažbine za sve poljoprivredne proizvode, objavilo je u ponedjeljak (16. maja) ministarstvo ekonomije, trgovine i energetike u Tirani.
Taj sporazum uslijedio je kao rezultat sporazuma CEFTA o stvaranju zajedničke bescarinske zone između tih zemalja i privlačenju stranih investicija.
Priština je od srijede (18. maja) do nedjelje domaćin međunarodnom sajmu ExpoKos 2011.
Učestvuju kompanije s Kosova i iz regiona specijalizirane za građevinarstvo, energetiku i drvni sektor.
To je 10. po redu ExpoKos.
Kuća Moody's izmijenila je u ponedjeljak (16. maja) prognozu za rejting vlade B2 u Bosni i Hercegovini sa stabilnog na negativno.
Iz agencije kažu da je glavni razlog tekuća politička pat-pozicija zbog koje su na čekanju sve ključne ekonomske, ustavne i reforme vezane za evropske integracije.
Kuća Moody's zapaža da su porast etničkih tenzija i nepostojanje nove vlade na državnom nivou sedam mjeseci nakon općih izbora 3. oktobra problematični.
Vlada Srbije potpisala je kreditni sporazum od 650 miliona eura s Evropskom investicionom bankom, kaže se u saopćenju za štampu banke od ponedjeljka (16. maja).
Prvi kredit iznosi 150 miliona eura i njime će se pružiti podrška malim i srednjim poduzećima.
Preostalih 500 miliona eura bit će dato FIAT-u za završetak njegove investicije u Srbiji.
Oko 200 miliona eura bit će pod garancijom italijanske izvozno-kreditne agencije SACE, a za ostatak jamči država.
Sredstva će se iskoristiti za proširenje i modernizaciju FIAT-ove fabrike u Kragujevcu.
(Razni izvori – 13/05/11 - 20/05/11)
Izvještaj: Većina zemalja JIE ima umjereno slobodne ekonomije
Kipar je najnaprednija među zemljama jugoistočne Evrope u smislu slobode ekonomije, kaže se u izvještaju objavljenom u utorak.
(VOA, Nine O'clock - 16/01/08; Fondacija Heritage/Wall Street Journal, AFP, News.bg, Sofijska novinska agencija, Dnevnik, Mediapool, Makfax - 15/01/08)
Već 14. godinu uzastopno, stanovnici Hong Konga uživaju najslobodniju ekonomiju na svijetu, prema Indeksu slobode ekonomije za 2008. [Getty Images]
Sloboda ekonomije je u većini zemalja jugoistočne Evrope (JIE) unaprijeđena u odnosu na prethodnu godinu, ali vlade trebaju i dalje provoditi reforme u cilju rješavanja preostalih problema, poput korupcije, kaže se u izvještaju objavljenom u utorak (15. januar).
Prema 14. godišnjem izdanju Indeksa slobode ekonomije, koji objavljuju Fondacija Heritage i Wall Street Journal, Kipar ima najslobodniju ekonomiju od svih zemalja JIE, dok je Bosna i Hercegovina (BiH) na začelju u regionu.
U Indeksu za 2008. stavlja se u rang 157 zemalja na osnovu deset faktora: sloboda poslovanja, sloboda trgovine, fiskalna sloboda, veličina vlade, monetarna sloboda, sloboda investiranja, finansijska sloboda, imovinska prava, nekorumpiranost i sloboda rada.
Na osnovu ocjena od 0 do 100, zemlje se svrstavaju u pet kategorija.
Samo sedam od ukupno 157 zemalja osvojilo je 80 ili više poena i stiglo do grupe "slobodnih" ekonomija.
Već 14. godinu zaredom, Hong Kong (90,3) i Singapur (87,4) završili su na 1. i 2. mjestu u globalnom rangu, po čemu oni predstavljaju najslobodnije ekonomije na svijetu.
Njih prate Irska, Australija, Sjedinjene Države, Novi Zeland i Kanada.
Još 23 zemlje, među kojima je i 12 država-članica EU, okarakterizirane su kao "većinom slobodne" ekonomije, s ocjenama u rasponu od 70 do 79,9 poena.
Kipar (71,3) je od prošle godine opao za dva mjesta i sad je na 22.
On je na 11. mjestu od ukupno 41 zemlje u Evropi, a njegova sveukupna ocjena viša je od prosjeka u regionu.
Između ostalih zemalja JIE, Albanija, Bugarska, Rumunija, Makedonija, Turska i Grčka spadaju u grupu od 51 zemlje sa "umjereno slobodnim" ekonomijama, uz ocjene u rasponu od 60 do 69,9.
Napredak u šest od deset sloboda omogućio je Albaniji, s ocjenom od 63,3, da sa prošlogodišnjeg 66. skoči na 56. mjesto.
Sad je ona po rangu 27. od ukupno 41 zemlje iz evropskog regiona.
"Ekonomska sloboda u Albaniji je iznad svjetskog prosjeka, a njena ocjena se u zadnjih par godina popravila, što je pažnje vrijedno postignuće u regionu koji karakteriziraju federalni separatizam i nestabilnost," zapaža se u Indeksu, koji uređuju Kim Holmes, Edwin Feulner i Mary Anastasia O'Grady.
"Ako Albanija očuva svoju impresivno jaku slobodu investiranja a učini više na borbi protiv korupcije, njena ocjena bi se trebala i dalje popravljati."
Bugarska je po rangu 59. s ocjenom od 62,9, što predstavlja poboljšanje za tri mjesta u odnosu na prošlu godinu, uglavnom zbog poboljšane slobode trgovine.
Ta zemlja, koja je zajedno s Rumunijom u januaru 2007. postala članica EU, sad je na 28. mjestu po slobodi ekonomije od ukupno 41 zemlje u Evorpi, a njena sveukupna ocjena je malo viša od svjetskog prosjeka, kaže se u izvještaju.
Bugarska ima visoke ocjene u oblasti šest sloboda, među kojima su sloboda trgovine, fiskalna sloboda, monetarna sloboda i sloboda rada.
Međutim, Bugarska je značajno ispod svjetskog prosjeka kad su u pitanju nekorumpiranost i imovinska prava.
Te dvije oblasti izgleda da su najslabija tačka i u Albaniji, BiH, Hrvatskoj, Makedoniji i Rumuniji.
Rumunija je po rangu 68. s ukupnom ocjenom od 61,5.
To predstavlja povećanje od 0,3 postotnih poena u odnosu na prošlu godinu, a odražava bolje ocjene u oblasti monetarne slobode i investicione klime.
Ta zemlja je na 30. mjestu po slobodi ekonomije u evropskom regionu, a njena sveukupna ocjena je ispod prosjeka u regionu.
S ocjenom od 61,1, Makedonija je po rangu 71. u svijetu i 31. u Evropi.
Od ostalih zemalja JIE u grupi s "umjereno slobodnim" ekonomijama, Turska (60,8) i Grčka (60,1) po rangu su 74. to jest 80. zemlja po slobodi ekonomije na svijetu.
Od svih zemalja JIE, samo Hrvatska i BiH spadaju u grupu od 52 zemlje s "uglavnom neslobodnim" ekonomijama, koju sačinjavaju zemlje koje su osvojile prosječnu ocjenu od 50 do 59,9 poena.
Srbija i Crna gora nisu uključene u Indeks za 2008. zbog nepostojanja pouzdanih podataka.
Makedonija će pooštriti vizne procedure za preko 140 zemalja
Zbog obaveza prema EU, Makedonija planira ukinuti svojim graničnim uredima pravo izdavanja viza.
Građani iz preko 140 zemalja uskoro će morati pratiti iste procedure koje bi koristili da ulaze u neku zemlju EU.
Jonilda Koci za Southeast European Times iz Tirane -- 16/01/08
Po novim ograničenjima, posjetioci će pri ulasku u Makedoniju koristiti iste procedure kao da ulaze u neku zemlju EU. [Arhiva]
Lokalni mediji u srijedu (9. januar) izvještavaju da će -- od 1. februara -- Makedonija uvesti vizne restrikcije za građane iz preko 140 zemalja, u sklopu obaveza koje zemlja ima u smislu budućeg pristupanja EU.
Po novim propisima, posjetioci će pri ulasku u Makedoniju koristiti iste procedure kao da ulaze u neku zemlju EU.
Posao izdavanja viza bit će prebačen s graničnih ureda na diplomatska predstavništva.
Makedonski zvaničnici također planiraju postaviti uslov da posjetioci moraju dostaviti garantno pismo ili poziv od lica ili institucije koja im je sponzor, kao potvrdu okolnosti i svrhe planirane posjete.
"Cilj je da procedure trebaju pratiti evropske standarde.
Ukidanje izdavanja viza na granici, osim u vrlo hitnim slučajevima, jedan je od glavnih uslova EU za smanjenje broja viza izdatih u pograničnim uredima, kojih je prošle godine bilo više od 75.000," kaže glasnogovornik ministarstva vanjskih poslova Sasho Kokallanov, kako navodi skopski list Koha.
Mnogi državljani Albanije Makedoniju koriste kao tranzitnu zemlju za odlazak na Kosovo, a turisti preko nje idu do Bugarske, Rumunije, Turske i drugih istočnih zemalja.
Većina tih posjetilaca sad će morati pribavljati tranzitne vize putem makedonskih ambasada.
Studenti i profesionalci koji žele u Makedoniji studirati ili pohađati kurseve morat će također pratiti tu istu proceduru.
Mediji u Albaniji kritizirali su taj potez, nazvavši ga medvjeđom uslugom turistima i poslovnim ljudima koji često putuju u Makedoniju.
Prec Zogaj, predsjedavajući vanjskopolitičkog komiteta albanskog parlamenta, kaže da ta ograničenja predstavljaju "korak unazad ka starom režimu".
U službenom saopćenju za štampu iz ministarstva vanjskih poslova Albanije kaže se da se još vode pregovori o viznom režimu između Albanije i Makedonije.
U stvari, Zogaj je također izjavio kako su Skoplje i Tirana u decembru otpočeli pregovore u cilju osiguranja da se vize i dalje izdaju na granici.
"Mi smo i dalje zainteresirani za zadržavanje postojećeg režima, jer imamo mnogo toga zajedničkog s Makedonijom.
Imamo iste ciljeve u pogledu integracije u NATO i EU, i bilo bi čudno kad bi Makedonija postupala jednostrano, a pregovori su još u toku," kaže on.
Za zemlje bivše Jugoslavije neće se uvoditi nikakav vizni režim, jer su neke od njih već kandidatkinje za EU, a ostale imaju sporazume o viznim olakšicama s Unijom.
Pored toga, stanovnicima Kosova vize neće biti potrebne pod uslovom da imaju pasoše izdate od strane UNMIK-a.
Međutim, ako Kosovo postane nezavisno i počne izdavati svoje vlastite pasoše, i za njih će biti uveden novi vizni režim.
Inzko: odlukom parlamenta RS krši se Dejtonski sporazum
Republika Srpska i Ured visokog predstavnika u BiH godinu završavaju slično kako su je i započeli, uz neslaganja i javnu razmjenu optužbi.
(Ured visokog predstavnika, AFP, AKI, Fena, B92, Radio Srbija - 29/12/09; Reuters, AP, RFE/RL, Ured visokog predstavnika - 14/12/09)
Visoki predstavnik u BiH Valentin Inzko. [Getty Images]
Visoki predstavnik Valentin Inzko oštro je u utorak (29. decembar) kritikovao parlament Republike Srpske (RS) zbog odbacivanja njegove odluke o produženju mandata stranih sudaca i tužilaca koji rade na sudovima u Bosni i Hercegovini (BiH).
Zaključci skupštine "kojima se odbija primjena zakona Bosne i Hercegovine koje je donio visoki predstavnik predstavljaju kršenje Dejtonskog mirovnog sporazuma" (DPA), kaže se u saopćenju najvišeg izaslanika međunarodne zajednice u BiH.
Ono je objavljeno manje od 24 sata nakon što je skupština RS odobrila tekst koji je podnijela entitetska vlada, a kojim se odbacuje nedavna Inzkova odluka o međunarodnoj prisutnosti u pravosuđu BiH "u njegovoj cjelini".
Mandat stranih sudaca i tužilaca koji rade na sudovima u BiH trebao je isteći do kraja godine.
Nakon što državni parlament nije uspio niti produžiti njihov službeni mandat niti obezbijediti zamjene, Inzko je preuzeo stvar u svoje ruke kako bi spriječio pravosudni haos u zemlji, sa stotinama neriješenih tužbi.
On je 14. decembraprodužio mandat stranih sudaca i tužilaca koji rade na predmetima ratnih zločina u BiH do 31. decembra 2012. godine.
Također je odlučio da će međunarodni suci i tužioci koji rade na slučajevima organiziranog kriminala i korupcije ostati u BiH, ali će raditi kao savjetnici.
Objavljujući svoju odluku, Inzko je rekao da je logika koja stoji iza nje ta da bi "neprodužavanje mandata međunarodnim službenicima u odjelima za ratne zločine moglo imati ozbiljne konsekvence po tekuća suđenja." To bi, dodao je on, moglo ugroziti strategiju zatvaranja Međunarodnog krivičnog tribunala za bivšu Jugoslaviju (ICTY) i "najozbiljnije značiti da bi svjedoci morali ponovno ispred optuženih ponavljati svoja bolna svjedočenja".
Prema DPA, kojim je okončan sukob u BiH iz perioda 1992-1995, visoki predstavnik ima velike ovlasti, uključujući i ovlast nametanja zakona i smjenjivanja izabranih domaćih zvaničnika.
"Republika Srpska mora u cjelini poštivati Dejtonski mirovni sporazum i ne smije osporavati radnje poduzete na osnovu Dejtona i rezolucija Vijeća sigurnosti UN-a," kaže se u Inzkovom saopćenju od utorka.
U dokumentu koji je parlament RS odobrio prethodne večeri kaže se da "nema nikakvih zakonskih obaveza za prihvaćanje i provođenje odluka visokog predstavnika," izvještava AFP, navodeći novinsku agenciju bosanskih Srba SRNU.
Obraćajući se poslanicima, premijer RS Milorad Dodik, koji često osporava odluke i autoritet visokog predstavnika, predložio je da se pitanje međunarodnih pravnika koji rade na sudovima u BiH u njegovom entitetu stavi na referendum.
Prema njegovim riječima, on bi mogao biti održan u martu ili aprilu, onda kad se izmijeni Zakon o referendumu RS.
"Trenutno je od presudne važnosti da se odbace odluke koje je donio visoki predstavnik Inzko i da se potvrdi naša odluka o referendumu," izjavio je Dodik, kako navodi sarajevska novinska agencija Fena, na podužoj i usijanoj debati u parlamentu RS u ponedjeljak.
U tekstu koji su poslanici odobrili Inzkova odluka se opisuje kao neustavna i antidejtonska.
Visoki predstavnik ih je u utorak upozorio da on predstavlja glavni autoritet u smislu tumačenja civilnih aspekata DPA, kojim se strane također obavezuju na "saradnju u istrazi i suđenju u predmetima ratnih zločina".
"Zaključci kojima se negira pravni okvir kojim se reguliraju pravosudne institucije BiH, uključujući tu i pitanja saradnje sa ICTY-jem, predstavljaju direktan napad na sam koncept vladavine prava," izjavio je Inzko.
"U tom kontekstu, upitno je zašto organi RS smatraju za potrebno da se održi referendum po pitanju toga da li bi RS trebala poštivati vladavinu prava, uključujući i saradnju sa ICTY-jem."
Neizvjesni efekti grčke krize na tursku ekonomiju
Iako je grčka dužnička kriza pokazala malo efekta na trgovinske odnose između Turske i Grčke, stručnjaci se ne slažu po pitanju njenih budućih utjecaja.
Službene cifre pokazuju da je u prvih pet mjeseci 2011. uvoz iz Grčke u Tursku povećan za 82%. [Reuters]
Uprkos tekućoj dužničkoj krizi u Atini, trgovinska razmjena između Turske i Grčke ostala je postojana.
Stručnjaci imaju različita mišljenja po pitanju trajnih efekata grčke krize, gdje neki tvrde da će efekti i dalje biti minimalni, a drugi tu vide mogućnost.
"Ne možemo reći da je u ovoj fazi bilo neto pozitivnih ili negativnih efekata krize na ekonomiju u Turskoj," izjavio je za SETimes predsjedavajući Tursko-grčkog privrednog vijeća pri Odboru za vanjskoekonomske odnose (DEIK) Selim Engel, zapažajući da su u prvoj polovini godine izvoz i ulaganja Grčke u Tursku u porastu.
Prema riječima zamjenika generalnog direktora Skupštine turskih izvoznika (TIM) Mustafe Mentea, ta kriza imala je malo efekata na bilateralne ekonomske odnose.
"Izvoz Turske u Grčku u prvoj polovini 2011. povećan je za 19%, u odnosu na isti period prošle godine.
Uvoz iz Grčke također je doživio trend rasta," izjavio je Mente za SETimes.
Izvoz Turske u Grčku bio je ukupno u vrijednosti od 876 miliona dolara, što je povećanje u odnosu na 738 miliona dolara iz prve polovine 2010. godine.
Službeni podaci također pokazuju da je uvoz iz Grčke u Tursku u prvih pet mjeseci 2011. povećan za 82%.
Mente doduše priznaje da je dužnička kriza imala utjecaja na Tursku na mikroekonomskom nivou.
"Neki maloprodavci, poput Gizie i Ipekyola, zatvorili su svoje podružnice u Grčkoj," naglašava on.
Međutim, Engel kaže da su se turska preduzeća povukla iz Grčke ne samo zbog dužničke krize, nego i radi diverzifikacije portfolija zemalja u kojima posluju.
Turski maloprodavac tekstila Ipekyol zatvorio je osam prodavnica u Grčkoj i objavio da će uskoro vršiti ulaganja u Rusiji.
Turski brend Gizia također je početkom godine zatvorio tri prodavnice u Grčkoj, a od tad je u Turskoj otvorio sedam novih podružnica.
"Mislim da grčka kriza nije imala velikog utjecaja na Tursku.
Trgovinske i ekonomske veze prilično su ograničene, a Turska ima prilično raznoliku izvoznu strukturu," kaže za SETimes Timothy Ash, ekonomista Kraljevske banke Škotske.
Kriza u Grčkoj samo je podvukla rezultate masovnog napretka koji je Turska ostvarila tokom protekle decenije, dodaje on.
Međutim, utjecaj krize osjeti se u nekim oblastima, poput Ayvalika na Egejskom moru, gdje je Privredna komora za SETimes potvrdila da su u prvoj polovini 2011. lokalna preduzeća pretrpjela pad poslovanja od preko 50%.
U tu oblast tradicionalno dolazi mnogo grčkih turista tokom ljeta, zbog njene lokacije blizu Mitilinisa, velikog grčkog ostrva.
Dužnička kriza u Grčkoj je međutim donijela turskim kompanijama i nove mogućnosti, kako kaže Engel.
"Firme-izvođači u Turskoj zainteresirani su za privatizacijske planove u Grčkoj," izjavio je on, pozivajući se na planove grčke vlade za privatizaciju javne imovine u vrijednosti od oko 70 milijardi dolara u sklopu svog programa štednje.
Telekom kompanija OTE, Helenska poštanska banka, luke Solun i Pirej, te vodovod Solun neke su od kompanija za koje su grčke vlasti izjavile da će ih privatizirati.
Engel također kaže da Turska pomaže Grčkoj tokom vremena krize.
"Privrednici i turska vlada podijelili su svoja iskustva iz finansijske krize od 2001. godine," naglasio je on.
Prema riječima Engela, Turska svojoj susjedi pomaže i na druge načine, između ostalog smanjenjem birokratije za grčka preduzeća i poticanjem turizma u Grčkoj.
"Vidio sam osam velikih krstarica kad sam bio na ostrvu Lezbos.
Na svima njima su turski turisti putovali na to ostrvo," kaže on.
Beograd i Priština postigli privremeni sporazum
Kriza na granici dobila je privremeni predah do nastavka pregovora sredinom septembra.
Muhamet Brajshori za Southeast European Times -- 06/08/2011
Glavni pregovarač Srbije Borislav Stefanović rukuje se s KFOR-ovim mirovnjakom u Rudaru. [Reuters]
Komandant KFOR-a Erhard Buhler posredovao je u dogovoru između Prištine i Beograda koji će trajati do 15. septembra.
U to vrijeme će se nastaviti pregovori uz pokroviteljstvo EU o tome ko će kontrolirati sjever Kosova i njegove granice.
Prema tom novom privremenom sporazumu, granica će ostati zatvorena za komercijalne robe iz Srbije, dok Kosovo neće slati carinike na ta dva granična prijelaza.
Dvadeset osam pripadnika kosovske policije srpske nacionalnosti bit će raspoređeno na prijelazu Brnjak, a njima će se pridružiti tri albanska policajca s Kosova iz Zubinog Potoka.
Kosovska policija neće biti prisutna na prijelazu Jarinje.
KFOR će imati punu kontrolu nad graničnim kontrolnim punktovima i sporednim putevima koji dolaze iz Srbije.
Skupa s mirovnjacima NATO-a, EULEX i kosovska policija kontrolirat će voz na pravcu Beograd-Priština prema Zvečanu.
Svako lice i vozilo koji budu ulazili na Kosovo putem tih prijelaza prolazit će kroz provjeru lične dokumentacije i oružja.
Premijer Hashim Thaci nazvao je taj sporazum najznačajnijim postignućem Kosova još od proglašenja nezavisnosti 2001.
"Konačno je Kosovo preuzelo kontrolu nad svojim granicama, uz međunarodnu zajednicu kao garanta," izjavio je Thaci.
Međunarodna zajednica pokazala je svoje opredjeljenje ka teritorijalnom integritetu Kosova, a trgovinski reciprocitet sa Srbijom bit će proveden na cjelokupnoj granici, dodao je on.
Glavni pregovarač Srbije Borko Stefanović zauzeo je drugačiji stav, rekavši kako je jednostrani pokušaj Prištine da nametne svoju volju na sjeveru Kosova osujećen.
"Taj sporazum nije idealan, jer smo razgovarali pod lošim okolnostima," rekao je on. "[Međutim] naša reakcija spriječila je kosovskog premijera Hashima Thacija da u djelo sprovede ono što je bila namjera," izjavio je on, kako navodi dnevnik Zeri.
Još uvijek međutim nije jasno da li će lokalni Srbi na sjeveru prihvatiti taj sporazum i ukloniti barikade.
"Mi ne želimo ići suprotno državi [Srbiji], jer mi nemamo nijednu drugu zemlju, ali moramo obratiti pažnju na svoj narod.
Taj sporazum nije precizan, svi ga mogu tumačiti kako god žele," izjavio je za SETimes predsjednik općine sjeverne Mitrovice Krstimir Pantić.
Kosovski Srbi posebno su zabrinuti da li će još moći dobivati robu iz Srbije.
To je jedan od njihovih glavnih zahtjeva od početka krize.
"Na zahtjev građana, vijećnici skupštine općine odlučivat će o sudbini barikada," izjavio je gradonačelnik Zvečana Dragiša Milović.
Stefanović se obratio srpskoj zajednici u Rudaru, pozivajući je da se usuglasi s tim dogovorom.
"Morate biti suglasni i podržati svoju zemlju, koja ne može bez vas i bez koje vi ne možete," rekao je on.
Kamioni težine do 3,5 tone moći će slobodno ulaziti na Kosovo, dok će za teža vozila biti potrebne potvrde Crvenog križa, saopćio im je Stefanović.
Analitičari na Kosovu kažu da će se tim sporazumom ublažiti kriza na granici dok se u septembru ne postigne dugoročno rješenje.
"Provedbom tog sporazuma neće se zaključiti političko pitanje sjevera, nego će ostati neriješeno.
Priština će se možda osjećati komotnije jer je neko vrijeme pobjegla od mogućnosti uvođenja tog problema u političke pregovore s Beogradom u kojima posreduje EU," izjavio je za SETimes politički komentator Fatlum Sadiku.
Svoj prilog za ovaj izvještaj dao je Igor Jovanović iz Beograda.
Bivši hrvatski premijer Sanader najavio povratak u politiku
Šest mjeseci nakon iznenadne ostavke na mjesto premijera, Ivo Sanader je u nedjelju izjavio da se vraća u politiku.
(Croatian Times - 04/01/10; FT, Reuters, DPA, Javno.hr - 03/01/10)
Bivši hrvatski premijer Ivo Sanader kaže da je njegova odluka o povlačenju iz politike bila greška. [Getty Images]
U potezu isto tako iznenadnom kao i njegova nagla ostavka od prije oko šest mjeseci, bivši hrvatski premijer Ivo Sanader najavio je u nedjelju (3. januar) svoj povratak u politiku.
Sanader, 56, naveo je "lične razloge" kad je 1. jula službeno podnio ostavku na mjesto šefa vlade i lidera Hrvatske demokratske zajednice, stranke desnog centra, imenovavši svoju zamjenicu Jadranku Kosor za svog nasljednika na obje te funkcije.
"Ja u potpunosti aktiviram svoju ulogu počasnog predsjednika stranke," izjavio je on na novinskoj konferenciji u nedjelju u Zagrebu, kako navodi Reuters.
"Razlog nije rad vlade, koju ja u potpunosti podržavam, nego loši rezultati stranke na predsjedničkim izborima."
Andrija Hebrang, kandidat HDZ-a, završio je treći na izborima 27. decembra, sa 12% glasova.
Ivo Josipović iz opozicione Socijaldemokratske partije (SDP) i zagrebački gradonačelnik Milan Bandić suočit će se u drugom izbornom krugu u nedjelju.
"HDZ nije stranka koja dobiva samo 12% glasova, već pobjednička stranka", izjavio je Sanader.
Potvrdivši da je on jednim dijelom odgovoran za "najgori rezultat" HDZ-a od njegovog osnivanja 1989, on je rekao da je njegova odluka o napuštanju politike prošlog ljeta bila "potpuno pogrešna".
On je naglasio da planira i povratiti svoje mjesto u parlamentu.
Sanader je rekao novinarima u nedjelju da je glavni razlog njegove ostavke bio taj što "nije bio spreman prodati teritoriju Hrvatske" kako bi se razriješio granični spor njegove zemlje sa susjednom Slovenijom u cilju njenog pridruživanja EU.
Kosorova, prva žena na premijerskoj poziciji u Hrvatskoj, naslijedila je niz izazova kad je 6. jula došla na mjesto Sanadera, uključujući tu i izlaženje nakraj s udarom globalne finansijske i ekonomske krize i deblokiranje pregovora o članstvu Hrvatske u EU.
Pregovori Zagreba s Briselom bili su mjesecima zamrznuti zbog graničnog spora sa Slovenijom, koja je blokirala otvaranje i zatvaranje novih pregovaračkih poglavlja.
Arbitražni sporazum potpisan početkom novembra vratio je Hrvatsku na tračnice u procesu pristupanja.
Sad se očekuje da će ona svoje pregovore o ulasku u EU završiti do kraja juna, a Uniji se kao njena 28. članica pridružiti do 2012. godine.
Kosorova je poduzela i korake na jačanju borbe protiv organiziranog kriminala i korupcije, što je jedan od ključnih zahtjeva EU, a podstakla je i agencije za provedbu zakona na vršenje istrage o umiješanosti moćnih članova HDZ-a u sumnjivim poslovima.
Sanader je u nedjelju porekao bilo kakvu umiješanost u niz političkih skandala u kojima je na površinu izašlo njegovo ime, uključujući tu i navode da od austrijske Hypo Alpe Adria banke dobio veliku proviziju da bi joj pomogao da pokrene poslovanje u Hrvatskoj.
Medijski izvještaji kažu da bi njegovim povratkom u politiku mogla biti srušena koaliciona vlada pod vodstvom HDZ-a.
Darinko Kosor, lider Hrvatske socijalno-liberalne stranke (HSLS), upozorio je da bi njegova stranka mogla napustiti koaliciju ako bi Sanader i njegove pristalice u okviru HDZ-a pokrenuli napad na vladu.
"Mi nemamo ništa protiv toga da Sanader ponovno aktivira svoj politički angažman, jer je to u skladu sa zakonom," izjavio je on, kako se navodi, u nedjelju.
"Međutim, potpuno je neprihvatljivo da se bivši premijer, koji je svoju funkciju i svoj narod napustio u vrijeme krize, vraća tako što okuplja grupu članova parlamenta, u pokušaju da utječe na odluke vlade, koalicije i većine predstavnika."
Mercedes-Benz poslao Kosovu poruku vezanu za korupciju
Njemački proizvođač automobila kaže da neće poslovati s kosovskom vladom preko ugovornih partnera.
Safet Kabashaj za Southeast European Times iz Prištine -- 18/02/12
Kosovski zvaničnici voze se u luksuznim automobilima, od kojih je velika većina marke Mercedes-Benz, koje plaćaju porezni obveznici. [Safet Kabashaj/SETimes]
Mercedes-Benz otkazao je ugovor o prodaji vozila kosovskoj vladi putem ugovornih partnera u zemlji, navodeći kao razlog raširenu korupciju.
Sad, ako vlada želi otkupiti vozila, ona mora direktno pregovarati s proizvođačem luksuznih automobila u Njemačkoj, saopćili su iz firme Mercedes-Benz.
Ta odluka izazvala je raširenu debatu o mrlji na reputaciji Kosova, kao i o tome da li vlada najsiromašnije zemlje u Evropi treba kupovati skupe automobile.
Ugovorni partneri firme Mercedes-Benz na Kosovu, poput kompanije DTBH GmbH, poriču istinitost tog medijskog izvještaja i kažu da će i dalje prodavati automobile institucijama, kao i pojedincima.
Međutim, njemački proizvođač je za SETimes potvrdio tu odluku.
"Mi smo odlučili poslovati s vladinim institucijama ... samo putem direktnih transakcija u nizu zemalja, uključujući i Kosovo," izjavila je Ute Wuest von Vellberg, glavna šefica za integritet i pravne poslove pri odjelu za komunikacije Daimler AG.
Ove godine, vlada je izdvojila 3 miliona eura za nabavku vozila, suprotno obećanjima premijera Hashima Thacija o drastičnom smanjenju troškova za vozila.
Organizacija Transparency International stavila je Kosovo na 112. mjesto od ukupno 183 zemlje na svojoj listi korumpiranosti za 2011, za dva mjesta niže u odnosu na prethodnu godinu.
Većina blogera kaže kako smatra da se vladinom praksom doprinosi rasipnosti i korumpiranosti, kao i proširenju jaza između građana, koji se bore da sastave kraj s krajem, i rasipničkog načina na koji žive zvaničnici.
"To je najveća zabrinutost naših lidera, a ne siromaštvo i nezaposlenost na Kosovu," rezimira Erenik ozlojeđenost blogera po pitanju toga što zvaničnici traže da se voze u luksuznim automobilima.
Musa se s tim slaže, ali tvrdi da se odlukom njemačkog proizvođača automobila ne rješava problem pretjerane potrošnje od strane vlade.
"Ako se zvaničnici ne mognu voziti u mercedesima, vozit će se u audijima, ali neće ići pješke," kaže on.
Nehat govori o vjerovatnim impresijama njemačke kancelarke Angele Merkel tokom njene nedavne posjete Kosovu i razlika u odnosu na praksu njemačkih zvaničnika.
"Ona se osvjedočila da svi zvaničnici kosovskih vlasti imaju mercedese, dok u njenoj vladi postoje zvaničnici koji voze bicikle," kaže on.
"Zamislite reputaciju Kosova kad jedna od najprestižnijih kompanija svijeta ne dozvoljava vladi da kupuje njena vozila," kaže Artani, izražavajući zabrinutost javnosti u vezi s korupcijom, što utječe na potencijalna ulaganja.
Neki blogeri, međutim, tvrde da nabavka vozila predstavlja legitiman izdatak, te čak šta više, da bi Kosovo trebalo uzvratiti kompaniji Mercedes-Benz.
"Vlada je u stanju da se osveti i otjera Mercedes sa Kosova [u potpunosti], jer sad imamo državu," kaže Ali.
Odluka te kompanije nije logična sa poslovnog stanovišta, kaže Mergimtar.
"U interesu je svake kompanije da prodaje svoje proizvode," kaže on, a ovim potezom firma Mercedes-Benz čini upravo suprotno.
Bujar se s tim slaže, ali tvrdi da tu ima još stvari nego što se vidi na prvi pogled.
"Nijemci su vidjeli da kad Albancima nešto zabranite, oni se još više za to zainteresiraju.
To je samo politika," kaže on.
Mercedes-Benz nije prestao s prodajom automobila kosovskoj vladi, kaže Remington.
"On je samo izvršio kontrolu nad prodajom vozila direktno vladi, jer možda su njihovi lokalni podugovarači zarađivali mnogo više od samog proizvođača."
Poslovni pregled: Atina domaćin izložbi avijacije
U Atini je održana prva međunarodna poslovna i opća izložba avijacije u jugoistočnoj Evropi.
Također u okviru novosti: Makedonija postala članica Međunarodne asocijacije ekonomskih i socijalnih vijeća, a u Bugarskoj došlo do ekonomskog rasta u prvom kvartalu 2008.
[ICARUS.ba]
Atina je prošle sedmice bila domaćin izložbe 2008 ICARUS Aero Expo, prve međunarodne poslovne i opće izložbe avijacije u jugoistočnoj Evropi.
Na sajmu su prikazane zadnje inovacije u industriji avijacije, kao i letovi vojnih mlažnjaka.
Na njemu su održani i seminari.
Makedonija je 13. juna u Rimu postala članica Međunarodne asocijacije ekonomskih i socijalnih vijeća.
Makedonska delegacija, predvođena ministrom rada i socijalne politike Ljupčom Meškovim, prisustvovala je jednom sastanku asocijacije.
Stopa ekonomskog rasta u Bugarskoj je u prvom kvartalu 2008. dostigla 7%, objavljeno je u ponedjeljak (16. juna) iz Nacionalnog statističkog instituta.
Ta stopa premašila je revidiranih 5,5% iz istog perioda prethodne godine.
Analitičari za ostatak godine predviđaju odlične ekonomske rezultate.
Evropska banka za obnovu i razvoj (EBRD) i Evropska investiciona banka (EIB) daju kredit od 40m eura za modernizaciju i obnovu dokova u Draču, Albanija.
EBRD će obezbijediti 14m eura, a ostatak dolazi od EIB-a.
Gigant u industriji čelika Arcelor Mittal otkupio je još 11,3% najveće čeličane u Turskoj, Erdemir, tako povećavši svoj udjel u kompaniji na 24,9%. Arcelor je uplatio $870m za taj udio, koji su prodali investicioni fondovi, između kojih i Societe Generale, NextGen Capital i Credit Suisse.
Hrvatska kompanija u području tehnike Končar izradit će za željeznice Bosne i Hercegovine (BiH) novi tip voza. Končar će dobiti 5,3m eura za proizvodnju niskopodnog električnog voza i za njegovu isporuku u roku od godinu dana.
On će se koristiti na lokalnim putničkim pravcima u BiH.
Cijene mobilnih telekomunikacija u Albaniji tri puta su veće od cijena u drugim evropskim zemljama, kako se kaže u jednom izvještaju Svjetske banke, u kom se poziva na smanjenje cijena.
Unaprjeđivanjem telekomunikacijske infrastrukture doprinijet će se regionalnoj integraciji, kažu iz Banke.
U izvještaju se dodaje da će taj sektor, uz energetiku, najvažniji za ekonomiju Albanije.
Upravni odbor Svjetske banke je u četvrtak (19. juna) odobrio dodjelu sredstava pomoći Albaniji za ublažavanje gubitaka u ljudskim životima i imovini u vanrednim situacijama.
Međunarodna agencija za razvoj obezbijedit će 4m eura, a Međunarodna banka za obnovu i razvoj dodijelit će 1,9m eura za prvu fazu projekta u naredna tri mjeseca.
(Razni izvori – 13/06/08-20/06/08)
NATO obećao da će održavati sigurnost na Kosovu
KFOR ima snage, rezerve i mandat koji mu je potreban za daljnje osiguravanje bezbjedne i sigurne sredine na Kosovu, naglasili su na sastanku u Vilnusu u četvrtak ministri odbrane NATO-a.
(NATO, Reuters, DPA, Xinhua - 07/02/08; Reuters, Balkan Insight - 06/02/08)
"Da, rezolucija 1244 jeste i dalje će biti osnova za prisustvo NATO-a," izjavio je na novinskoj konferenciji generalni sekretar Jaap de Hoop Scheffer. [Getty Images]
Rezolucija 1244. Vijeća sigurnosti UN-a jeste i ostat će pravna osnova za prisustvo FKOR-a na Kosovu, izjavio je u četvrtak (7. februar) u Vilnusu generalni sekretar NATO-a Jaap de Hoop Scheffer.
On i ministri odbrane 26 država-članica Alijanse okupili su se u glavnom gradu Litvanije na dvodnevnom sastanku, u čijoj su žiži bile operacije pakta u Afganistanu i na Kosovu, za koje se očekuje da će za nekoliko sedmica proglasiti nezavisnost od Srbije.
KFOR trenutno ima oko 15.900 vojnika iz 24 zemlje članice NATO-a i iz 10 drugih zemalja -- Armenije, Austrije, Azerbejdžana, Finske, Gruzije, Irske, Maroka, Švicarske i Ukrajine.
Predstavnici tih zemalja učestvovali su na sjednici o Kosovu, gdje su se ministri Alijanse jednoglasno suglasili o potrebi da njihovi mirovnjaci ostanu na terenu koliko god bude potrebno.
Pošto 18-mjesečni pregovori uz međunarodno pokroviteljstvo o budućem statusu Kosova nisu doveli do sporazuma između Beograda i Prištine, lideri kosovski Albanaca,koji čine 90 posto stanovništva pokrajine, saopćili su da će jednostrano proglasiti nezavisnost.
Srbija i kosovski Srbi izrazili su svoje oštro protivljenje bilo kakvom potezu te vrste, što je dovelo do bojazni od potencijalnih novih pojava nasilja na Balkanu.
De Hoop Scheffer je u četvrtak pružio uvjeravanja da će mirovnjaci NATO-a i dalje održavati sigurnost u regionu.
"Svi učesnici pokazali su svoje opredjeljenje ka tome da KFOR zaštiti i većinu i manjinu, sve građane Kosova bez razlike, i da stvori klimu sigurnosti i stabilnosti u ova teška vremena u regionu," izjavio je on nakon prvog dana razgovora u Vilnusu.
U komentarima od prošlog mjeseca, francuski general-potpukovnik Xavier de Marnhac, koji je krajem augusta preuzeo funkciju komandanta KFOR-a, umanjio je rizik od bilo kakvih ozbiljnih poteškoća nakon proglašenja nezavisnosti Kosova.
"KFOR ne očekuje nikakve probleme na Kosovu," izjavio je on, kako u izvještaju od 25. januara navodi Radio slobodna Evropa/Radio sloboda.
U izjavi za novinsku agenciju Bloomberg nakon nekoliko dana, on se složio da bi moglo doći do kratkotrajnog "izbijanja groznice".
On je međutim dodao da bi se to brzo utišalo, "jer nije održivo".
Sjedinjene Države i većina zemalja članica EU signalizirale su svoju spremnost na priznavanje nezavisnosti Kosova čak i bez odobrenja iz UN-a, uprkos protivljenju takvom potezu od strane Rusije i Srbije.
De Hoop Scheffer je u četvrtak izjavio da nadležnosti NATO-a na Kosovu neće biti okončane rješavanjem pitanja statusa, te je ukazao na to da će Alijansa imati ulogu u obezbjeđivanju obuke budućim sigurnosnim snagama Kosova.
"Postoji uloga za NATO ...
NATO će sigurno imati nadležnosti i nakon što budemo imali status za Kosovo," izjavio je on, kako navodi Reuters.
KFOR će također raditi u saradnji s pravosudnom i policijskom misijom od 1.800 pripadnika, za koju se očekuje da će je uskoro pokrenuti EU u cilju stabiliziranja regiona nakon proglašenja nezavisnosti Kosova.
Poslovni pregled: Montenegro Airlines pokreće novi let
Montenegro Airlines sad leti za Makedoniju.
Također u okviru poslovnih novosti: Makedonija je službeno u recesiji, a Beograd domaćin regionalnog naftnog foruma.
Sad kompanija Montenegro Airlines ima novi let iz Skoplja za Podgoricu. [Getty Images]
Nacionalni prijevoznik Montenegro Airlines pokrenuo je 15. septembra novi let između Skoplja i Podgorice.
Kompanija je uvela letove za Makedoniju u junu, kad je pokrenula četiri leta sedmično između Tivata i Skoplja.
Nakon kraja turističke sezone, kompanija je odlučila zadržati taj raspored letenja, ali je promijenila destinaciju u Crnoj Gori iz Tivata za Podgoricu.
Makedonija je ovog mjeseca službeno stupila u recesiju, nakon što je već u drugom uzastopnom kvartalu prijavila negativan rast.
Državni statistički ured prijavio je u drugom kvartalu negativan rast od 1,4%, nakon skupljanja od 0,9% u prethodna tri mjeseca.
Rumunski biznismen Dinu Patriciu i bivši gruzijski premijer Lado Gurgenidze stekao je kontrolu nad Narodnom bankom Gruzije (PBG).
Njihova novoosnovana zajednička investicija Liberty Investments Holding B.V. objavila je u utorak (22. septembra) da je platila 10,2m eura za udio od 91,2% u PBG-u.
Beograd je u četvrtak (24. septembra) i petak domaćin prvog Naftnog foruma Energetske zajednice jugoistočne Evrope.
Predstavnici zemalja iz regiona, zvaničnici, investitori i energetske kompanije učestvuju u tom forumu, u čijoj žiži je razvijanje naftnih rezervi na Balkanu.
Kosovo će ove godine iskoristiti preko 100m eura od Pretpristupnog instrumenta EU (IPA), kaže se iz Ureda za vezu s Evropskom komisijom u Prištini.
Kosovo je 2007. dobilo preko 68m eura IPA sredstava, a 2008. je dobilo 185m.
Standard & Poor's (S&P) revidirao je 17. septembra prognoze po pitanju suverenog kreditnog rejtinga u stranoj valuti od BB- za Tursku sa negativnih na stabilne.
S&P naglašava da ta stabilna prognoza odražava srednjoročne ekonomske i fiskalne izazove s kojima se vlada trenutno suočava, koji su balansirani historijatom mudrog upravljanja i dokazanom povećanom otpornošću na ekonomske udare.
Nacionalni avioprijevoznik Srbije JAT imao je u prvoj polovni 2009. gubitak od 14,9m eura, izjavio je u ponedjeljak (21. septembra) generalni direktor Srđan Radovanović.
On je okrivio globalnu ekonomsku krizu, mali broj putnika, slabljenje nacionalne valute -- dinara -- i povećane troškove.
(Razni izvori – 18/09/09-25/09/09)
Kultura i sport: u Lajpcigu održana Noć Balkana
Regionalna književnost bila je tema jednog skupa za vikend.
Također u okviru kulture i sporta: crnogorski grad Budva bio je domaćin jednog međunarodnog sajma hrane, a kiparska teniska zvijezda Marcos Baghdatis pobijedio najboljeg igrača svijeta.
Radovi balkanskih autora bili su izloženi na Sajmu knjige u Lajpcigu, u Njemačkoj. [Getty Images]
Pisci iz Albanije, Bugarske, Bosne i Hercegovine, Makedonije, Srbije i Slovenije učestvovali su na Noći Balkana, organiziranoj na marginama Sajma knjiga u Lajpcigu u subotu (20. marta).
Na četverodnevnom sajmu bilo je preko 2.100 izlagača iz 39 zemalja.
U crnogorskom gradu Budvi je u subotu (20. marta) završen četverodnevni međunarodni sajam hrane.
Na skupu je učestvovalo oko 100 izlagača iz Crne Gore, Srbije, Bosne i Hercegovine, Hrvatske, Italije, Mađarske, Francuske, Belgije, Njemačke i Japana.
Kiparska teniska zvijezda Marcos Baghdatis porazio je Rogera Federera -- svjetskog igrača broj jedan – tokom trećeg kruga ATP Masters turnira 1000 16. marta u Indiana Wellsu, Kalifornija.
To je bila njegova prva pobjeda protiv Federera.
Međutim, u nedjelju je na turniru pobijedio Hrvat Ivan Ljubičić, pobijedivši Andyja Roddicka iz Sjedinjenih Država. 31-godišnji Ljubičić je prvi Hrvat koji je pobijedio na tom turniru.
U ženskoj konkurenciji, Srbijanka Jelena Janković osvojila je svoju 12. titulu u karijeri u meču protiv Dankinje Caroline Wozniacki.
Srbijanski ministar za kulturu Nebojša Bradić i njegov kineski kolega Cai Wu otvorili su u u četvrtak (18. marta) u Pekingu Dane srbijanske kulture.
Posjetioci Kineskog nacionalnog centra za scensku umjetnost mogu pogledati srbijanske filmove, folklor i primijenjenu umjetnost.
Festival dokumentarnog i kratkog filma u Beogradu održat će se od 30. marta do 3. aprila.
Tokom te manifestacije bit će prikazano čak 180 filmova, od kojih 80 u takmičarskom programu.
U Istambulu je u nedjelju (21. marta) otpočeo tromjesečni Međunarodni lutkarski festival, u sklopu proslava Istambula kao evropske prijestolnice kulture za 2010.
Taj skup, otvoren na Svjetski lutkarski dan, okuplja umjetnike iz cijelog svijeta koji će nastupati i učestvovati na radionicama, izložbama i seminarima.
U Hrvatskoj je u utorak (23. marta) otpočela sedmica makedonske kinematografije.
U sklopu te manifestacije, koja se odvija u Zagrebu i Rijeci, prikazuje se desetak i više makedonskih igranih i dokumentarnih filmova.
(Razni izvori -- 17/03/10-24/03/10)
Ljeto na Balkanu bogato kulturnim događanjima
Umjetničke izložbe, koncerti i filmski festivali postali su najbitniji dio ljetnog života u jugoistočnoj Evropi.
Nataša Radić za Southeast European Times iz Zagrebu –25/07/07
Hrvatski Filmski festival u Puli jedna je od najstarijih manifestacija te vrste u Evropi. [Pulski filmski festival]
Ljeto u jugoistočnoj Evropi raj je za ljubitelje kulture.
Umjetničke izložbe, koncerti i filmski festivali postali su vrlo bitan dio sezone širom Balkana.
Neki od njih su dugogodišnja događanja koja žele ponovno dobiti svoju nekad veliku reputaciju, a drugi su nedavno dodati na kulturnu mapu.
U Hrvatskoj, dva velika filmska festivala okupila su veliki broj ljudi na vrhuncu ljeta.
Na Pulskom filmskom festivalu i Motovunskom filmskom festivalu, nazvanima po svojim gradovima-domaćinima na istarskom poluotoku, prikazuju se premijere i dočekuju međunarodni gosti, kao i domaće filmske zvijezde.
Pula je međutim nešto tradicionalniji događaj koji više naginje matici, dok u Motovunu nastupaju nezavisne filmadžije i mlađa generacija.
Pula je jedan od najstarijih filmskih festivala u Evropi. Prvobitno pokrenuta 1953, ona je uskoro postala glavno filmsko događanje u bivšoj Jugoslaviji.
Pokojni jugoslovenski predsjednik Josip Broz Tito bio je jedan od najvećih ljubitelja tog festivala, i koristio je svoju moć i utjecaj da okupi velike međunarodne filmske zvijezde u pulsku Arenu iz rimskog doba, gdje je on održavan.
Iako je Jugoslavija bila pod komunističkom diktaturom, Pulski festival je bio u mogućnosti da dočeka takve zvijezde kao što su Orson Welles, Sophia Loren, Richard Burton i Elizabeth Taylor.
Kao festival na otvorenom, on je nudio priliku da se filmovi gledaju pod zvjezdanim nebom.
Uvijek je bio jako popularan i predstavljao jedno najočekivanijih od ljetnih događanja.
Nakon raspada zemlje, Pulski festival je prestao s radom skoro jednu deceniju.
Počev od 1992, on je bio samo domaćin Hrvatskom filmskom festivalu, a tek 2001. je ponovno dobio svoj međunarodni status.
Danas hrvatski režiseri još uvijek smatraju Pulu vrhunskim ispitom u smislu podrške publike i kritičke ocjene.
Ove godine je nagrada Zlatna Arena za najbolji film otišla Krešimiru Miliću za film "Živi i mrtvi".
Na festivalu je prikazan i zadnji film napravljen u bivšoj Jugoslaviji "Belle Epoque – posljednji valcer u Sarajevu", koji je nakon 17-godišnjeg odlaganja završen u studiju Jadran filma iz Zagreba.
Motovunski filmski festival počeo je 1999, i otada je postao omiljen među mlađim zaljubljenicima filma širom Evrope.
Oni mogu kampovati u obližnjim brdima i prisustvovati filmskim premijerama za simboličnu naknadu.
Svake godine, tokom ove petodnevne manifestacije, koju neki zovu "Hrvatski Vudstok", prikaže se preko 50 različitih filmova.
Njegova glavna nagrada je "Propeler Motovuna", koja je ove godine uručena izraelskom filmskom stvaraocu Droru Shaulu.
Dok filmski festivali predstavljaju vrhunac ljeta u Hrvatskoj, u Albaniji je naglasak na živim nastupima, a drevni gradovi i zamkovi pružaju jedinstveno slikovite lokacije za to.
Butrinti, grad na jugozapadu zemlje, koji datira iz 3. stoljeća p.n.e, domaćin je međunarodnog festivala u julu.
Prema riječima Alfreda Bualotija, direktora ove manifestacije, tokom svojih osam godina trajanja, festival je doprinio u promociji "ne samo prepoznavanja i razmjene pozorišnih vrijednosti, nego i kulturnog turizma".
Očekuje se da će zamak Ali Pashe Tepelena u Porto Palermu, u Himari, biti pretvoren u umjetničku laboratoriju otvorenu za nove ideje umjetnika iz raznih domena talenata i raznih zemalja.
U julu, u drevnom gradu Butrinti u Albaniji prikazuje se najbolja savremena kultura. [Getty Images]
Zamak Ali Pashe u Porto Palermu, u Himari, bio je lokacija Međunarodnog umjetničkog festivala ArtKontakt, koji je po prvi put održan u Albaniji.
Tvrđava iz osmanlijskog doba pretvorena je u umjetničku laboratoriju za nove ideje umjetnika različitog porijekla i narodnosti.
Među prikazanim žanrima su fotografija, moderni balet, eksperimentalna muzika, umjetničke izvedbe i postavke.
Cilj je "priznati i podijeliti emocije, mišljenja, razmišljanja... mi ćemo sanjati i dovesti do toga da utopija postane realnost.
Stvorit ćemo jedan drugačiji svijet," kaže Andi Tepelena, jedan od organizatora.
U Makedoniji, ljeto zna nalikovati na kontinuirani niz kulturnih i folklornih događanja.
Ohridski i Skopski ljetni festival su dobro poznati.
Na Struškim večerima poezije okupljaju se međunarodno poznati pjesnici.
Pored toga, mnogi gradovi u Makedoniji -- među kojima Strumica, Štip, Debar i Radoviš -- organiziraju ljetne manifestacije s folk muzikom, pozorišnim i kamernim koncertima.
Jedan od popularnih festivala su Ilindenski dani u Bitolju.
U Ohridu se svake godine održava Balkanski muzički trg .
Festival antičke drame održava se na drevnoj lokaciji Stobi.
Peter Kistermann, poznati njemački multimedijalni umjetnik, nastupao je na pozornici na otvorenom u parku Aleksandrija u Prilepu, u sklopu godišnje manifestacije "Grad kulture".
Bargala, arheološka lokacija u blizini Štipa, bila je po prvi put ovog ljeta domaćin pozorišnoj predstavi.
Preko 500 ljubitelja teatra gledalo je djelo "Indija, Indija" Petra Bakevskog, uz režiju Mladena Krstevskog.
Vrhunac ljeta u Makedoniji bila je produkcija "Solarisa" u Antičkom teatru u Ohridu, 31. jula.
Režiser Zlatko Slavenski uzeo je kao inspiraciju poznati roman Stanislawljeva pod istim nazivom, kao i "Kosmos" Carla Sagana, predavanja Stephena Hawkinga i djela Dostojevskog i Šekspira.
Rezultat je bila jedinstvena fuzija videa, muzike, plesa i teksta.
"Solaris" je izveden na pozornici prečnika 20m, na kojoj je bila kula od 50 metara, koja je podsjećala na Babilonsku kulu.
Tokom produkcije prikazivane su NASA-ine fotografije svemira.
Dragan Dautovski imao je 31. jula predstavu u staroj opservatoriji Kokino.
On je pozdravio sjeverni solsticij svirajući na nedavno iskopanoj okarini, staroj 6000 godina.
Pored njega, 20 pjesnika i desetak slikara stvorili su na jednom velikom platnu zajedničko umjetničko djelo.
Festival EXIT je možda najpoznatija ljetna manifestacija u Srbiji, ali teško da je on bio jedina.
Beogradski ljetni festival, održan krajem jula i početkom augusta, održava Srbe u toku s međunarodnim trendovima u oblasti plesa, muzike i teatra.
Tema je ove godine bila "ovdje i sada" – kako objašnjava generalna direktorica festivala Darka Radosavljević-Vasiljević, ta fraza govori o egzistencijalnim zabrinutostima mladih, kao i o pitanju da li ostati u Srbiji ili otići u inostranstvo.
"Sve zavisi od nas," kaže Radosavljević-Vasiljević, a cilj festivala je bio da to i dokaže, prikazivanjem novih radova nove generacije srbijanskih dramaturga.
Konačno, upravo kad je izgledalo da se festivalska sezona završava, grad Niš na jugu zemlje izvukao je as iz kolektivnog rukava – džez-festival Nišvil, koji je okupio poznate ličnosti iz zemalja cijelog svijeta.
Ike Turner je bio glavni gost ovogodišnje manifestacije, dok su legendarni gitarista Larry Corvell i Vlatko Stefanovski vodili radionice.
Za ovaj izvještaj priloge su dali Zoran Nikolovski (Skoplje), Jonilda Koci (Tirana) i Georgi Mitev Šantek (Beograd).
Lokalni izbori na Kosovu ispit za političke stranke
Mnogi su glasanje u nedjelju smatrali odmjeravanjem stranačke popularnosti pred vanredne izbore, dok organizacije za praćenje stanja kažu da ne vide mnogo napretka.
Muhamet Brajshori za Southeast European Times iz Prištine -- 24/11/10
Izlaznost glasača je u nedjelju u Orahovcu/Rahovecu iznosila oko 40%. [Reuters]
Glasači u Orahovcu (Rahovecu) izašli su u nedjelju (21. novembra) na birališta i glasali za novog načelnika, nakon što je Ustavni sud presudio da je ostavka bivšeg načelnika Qazima Qeske obavezujuća.
Međutim, to glasanje nije donijelo izvjesnog pobjednika.
Preliminarni rezultati, koje izborni zvaničnici nisu službeno potvrdili, govore da će se kandidat Demokratskog saveza Kosova (DSK) Ibrahim Kryeziu suočiti sa Smajlom Latifijem iz Saveza za budućnost Kosova (AAK) u drugom krugu 19. decembra.
Međutim, Latifi se još uvijek, dok se glasovi prebrojavaju, bori za to mjesto protiv kandidata Demokratske partije Kosova (PDK) Xhelala Canzibe.
Daleko iza prve trojice su bili Rexhep Oruqi iz Saveza novo Kosovo (AKR) i Luljeta Kadiri iz Demokratske partije Dardanije (LDD).
Odluka o održavanju vanrednih izbora uslijedila je nakon što je u julu Qeska iz PDK dao ostavku iz ličnih razloga, a kasnije izjavio da bi se volio vratiti na svoju poziciju.
Tadašnji predsjednik Fatmir Sejdiu zatražio je mišljenje od Ustavnog suda.
Nedjeljni izbori bili su važni za stranke, ne samo zbog načelničke pozicije, nego i zato što su poslužili kao ispit podrške pred opće izbore 12. decembra.
Za te izbore imale su interes i nevladine organizacije, koje kažu da nisu vidjele puno dokaza o tome da su nedostaci u izbornom procesu prevaziđeni.
"Taj proces bi trebao pokazati da političke stranke to pitanje uzimaju za ozbiljno, ali mi ne vidimo nikakvo poboljšanje i stanje je isto kao i 2009," izjavio je za SETimes Ismet Kryeziu, čelnik Demokratije u akciji.
"Mi smo zabrinuti zbog prisustva velikog broja posmatrača iz političkih stranaka, preko 60 njih u selu," izjavio je Kryeziu, pojašnjavajući da glasači kao rezultat toga osjećaju pritisak.
Pored toga, izjavio je on, bilo je čistih slučajeva prevare.
"Na jednom glasačkom mjestu, imali smo slučaj da je jedna osoba glasala preko 12 puta," izjavio je Kryeziu.
Organizacija "Demokratija u akciji" kaže da je utvrdila 23 slučaja porodičnog glasanja u jednom glasačkom okrugu, ali te navode kosovska izborna komisija nije potvrdila.
Pet političkih stranaka koje su učestvovale u glasanju -- PDK, LDK, AAK, AKR i LDD – međusobno se optužuju za odgovornost za te incidente.
Kako kažu iz AAK, u nedjelju su u Orahovcu bili viši zvaničnici PDK i vršili pritisak na glasače.
AKR kaže da su u nekim automobilima bile vidljive fotografije kandidata PDK, čime je prekršen izborni zakon.
PDK je odbacio te optužbe.
Jedan analitičar, Mufail Limani, izjavio je da rezultati nedjeljnih izbora neće utjecati na predstojeće glasanje u decembru.
Izbori u Orahovcu, kaže on, bili su više ogledalo odluke Ustavnog suda po pitanju načelnika.
Izlaznost glasača bila je 40,5% -- za 5% manje nego na prošlogodišnjim izborima za načelnika te općine.
Kosovo i Makedonija rade na izradi novih propisa za autobuski saobraćaj
Kosovo i Makedonija poduzimaju korake na suzbijanju uveliko nereguliranog tržišta.
Muhamet Brajshori iz Prištine i Miško Taleski iz Skoplja -- 24/11/10
Terminal na autobuskoj stanici u Skoplju. [Ustupio: Rule Turs Skoplje]
Putnički saobraćaj trebao bi se regulirati izdavanjem licenci, dogovorila se nedavno zajednička kosovsko-makedonska komisija za međunarodni cestovni prijevoz.
Takav potez, kažu zvaničnici, doprinijet će uspostavi bezbjednijeg, profesionalnijeg i pouzdanijeg autobuskog prijevoza.
Predstavnici ministarstava transporta dvaju zemalja potpisali su protokol kojim se ustanovljavaju kriteriji koje kompanije moraju ispuniti kako bi dobile licencu.
Do 2011. će se odobriti, kako se procjenjuje, 150 licenci, od kojih svaka važi na period od pet godina.
"Tim protokolom se moraju ispuniti standardi koje je odredila EU, a time ćemo također praktično primijeniti Zakon o cestovnom prijevozu [putnika i roba]," izjavio je glasnogovornik makedonskog ministarstva transporta Dragan Simonovski.
On je izjavio da će se tim protokolom doprinijeti standardizaciji industrije, tako što će se prijevoznici obavezati na poštivanje propisa i uklanjanje ilegalne konkurencije s tržišta.
Slično tome, kosovski ministar transporta Fatmir Limaj izjavio je da će se time "stvoriti uslovi udobnosti za putnike, dok bezbjednost predstavlja prioritet".
Neki prijevoznici međutim kažu da im nije data dovoljno značajna uloga u uokvirivanju tog protokola.
Govoreći za SETimes, Jakup Berisha ispred kosovskog Udruženja prijevoznika izjavio je da je proces odlučivanja "trebao uključiti više mišljenja o prijevoznicima u obje zemlje, a i poštivati njihove interese".
Međutim, klijenti izgledaju zadovoljni. "Tu sferu trebalo je regulirati davno prije, a pozitivno je što su vlasti u Skoplju i Prištini postigle sporazum.
Bolje je imati dokument kojim će se rukovoditi umjesto da se radi pojedinačno, ilegalno, i da se onda plaćaju kazne," izjavio je 39-godišnji Skopljanac Jeton Idrizi za SETimes.
Komentirajući udobnost i kvalitet trenutno postojećih uslova u prijevozu, putnik Huseyin Silman izjavio je za SETimes da osim radova na cestama, uslovi nisu toliko loši.
"Cesta između obiju zemalja može se modernizirati do nivoa auto-puta, tako da se mogu osigurati pitanja vezana za cestovnu bezbjednost. ... Autobusi su dobri, ali moglo bi doći i do unaprjeđenja, novijih autobusa s većom udobnošću, iako ni ovi postojeći nisu nepodnošljivi," izjavio je Silman.
Potpisivanju protokola prethodio je sastanak komisije za transport između Makedonije i Slovenije -- također relevantan i za Kosovo -- koji je rezultirao dogovorom o liberalizaciji transporta između dviju zemalja i sporazumom o izdavanju 200 licenci trećih zemalja koje vrijede u oba pravca.
Zvaničnici makedonskog ministarstva transporta saopćili su da se sličan sporazum do kraja godine očekuje i sa Češkom Republikom.
OHR daje bosanskim liderima veće nadležnosti
Kandidate za Vijeće ministara više neće trebati odobravati Valentin Inzko.
Ljiljana Smiljanić za Southeast European Times iz Banje Luke – 24/11/10
Predsjednik Republike Srpske Milorad Dodik aplaudira najnovijoj odluci OHR-a. [Reuters]
Ranije u toku mjeseca, Ured visokog predstavnika (OHR) saopćio je da će prestati odobravati kandidate za političke funkcije u Bosni i Hercegovini (BiH), uključujući i Vijeće ministara.
Visoki predstavnik Valentin Inzko izjavio je da je za političke stranke vrijeme da preuzmu veću odgovornost za budućnost svoje zemlje.
On je njih pozvao da preporučuju kandidate s čistim historijatom.
"Sad će sve stranke koje učestvuju u entitetskim i kantonalnim vladama biti nadležne za biranje kandidata koji nisu umiješani u opstrukciju provedbe Dejtonskog mirovnog sporazuma, niti optuženi za ratne i druge teške zločine," izjavila je glasnogovornica OHR-a Ljiljana Radetić.
"Visoki predstavnik očekuje vlasti na entitetskom i kantonalnom nivou da uvedu svoje vlastite načine za provjeru tih kandidata, isto kao što ti načini postoje i na državnom nivou," izjavila je ona.
Kritičari međutim kažu da je taj potez preuranjen.
Bošnjačka Stranka demokratske akcije (SDA) tvrdi da političke stranke moraju prvo dokazati da imaju uspostavljene sve potrebne metode provjere.
Većina članova Hrvatske demokratske zajednice (HDZ) također se protivi toj odluci.
Pozitivne reakcije došle su od strane vodeće stranke iz Republike Srpske (RS), Saveza nezavisnih socijaldemokrata (SNSD).
"To je akt oslobađanja od okupacije i protektorata", kaže stranački lider Milorad Dodik.
Dodik je odmah odgovorio potpisivanjem sporazuma o saradnji na državnom nivou sa opozicionom Srpskom demokratskom strankom (SDS).
Ako SNSD osvoji četiri mjesta u Vijeću ministara, on je voljan podijeliti ih sa SDS-om.
"Mi nudimo najbrži način za formiranje državnih institucija u interesu svih građana, i mislimo da je neophodno da razgovaraju i drugi politički faktori u BiH, posebno SNSD i SDS," izjavio je Mladen Bosić, lider SDS-a.
SNSD i SDS kažu da su njihovi prioriteti ustavna reforma i NATO.
Oni će raditi i na raspodjeli prihoda od PDV-a, izmjenama u izbornom zakonu, vanjskoj politici i smanjenju oružanih snaga BiH.
Na dnevnom redu je i zatvaranje OHR-a i referendum o članstvu u NATO-u.
UN će biti uključene u razgovore između Prištine i Beograda
PRIŠTINA, Kosovo -- Šef UNMIK-a Lamberto Zannier izjavio je u srijedu (1. decembra ), kako prenose mediji, da UN podržava dijalog između Beograda i Prištine i da će učestvovati u njemu. "Za mene je važno periodično slati izvještaje Vijeću sigurnosti UN-a o tome kako taj dijalog napreduje, a vidjet ćemo kako ćemo se pripremiti za te razgovore," izjavio je Zannier.
Zannier se u sjevernoj Mitrovici susreo s državnim sekretarom pri srbijanskom Ministarstvu za Kosovo Oliverom Ivanovićem.
Ivanović je izjavio da je uloga UNMIK-a u tim razgovorima vrlo važna.
On je dodao da su UN i UNMIK jedine dvije organizacije koje prihvaćaju obje strane, te da su kao takve nezamjenjive u smislu neriješenih pitanja.
Očekuje se da će ti razgovori započeti u februaru. (Express, Arta TV, Telegrafi - 01/12/10)
Grčka pozvala na novu mapu puta EU za Tursku, te na fiksne datume za zapadni Balkan
Grčka predlaže da EU usvoji novu strategiju za integraciju Turske i da kandidatkinjama zapadnog Balkana da konkretne datume za pristupanje.
(Zaman - 24/11/10; WAZ.Euobserver, Novinska agencija FOCUS - 23/11/10; ANA-MPA, Reuters, ISRIA - 22/11/10)
Grčki ministar vanjskih poslova Dimitris Droutsas predložio je 2018. kao ciljani datum za pristupanje EU zemalja zapadnog Balkana. [Reuters]
EU bi trebala održati samit s Turskom nakon tamošnjih parlamentarnih izbora 2011. u cilju usvajanja nove mape puta za pristupanje zemlje 27-članom bloku, izjavio je u ponedjeljak (22. novembra) grčki ministar vanjskih poslova Dimitris Droutsas.
"Mislim da je stvarno vrijeme da se otvoreno porazgovara sa svim državama-članicama, a i sa Turskom," izjavio je šef grčke diplomatije na seminaru čiji je domaćin Evropski centar za politike (EPC), briselski trust mozgova. "Mi se moramo ponovno odlučiti u okviru Evropske unije po pitanju toga šta su naša očekivanja po pitanju Turske."
U toj mapi puta, o kojoj će se razgovarati s vladom koja će stupiti na dužnost nakon izbora naredne godine, trebalo bi jasno iznijeti obaveze Turske i utvrditi okvir za provedbu, kako kaže Droutsas.
Tom novom strategijom također bi se trebao utvrditi "konkretan datum za pristupanje Turske EU -- pod uslovom, naravno, da dođu relevantne ratifikacije od strane država-članica i Turske," dodao je on.
Turska je započela s pregovorima o članstvu u oktobru 2005, ali taj proces se kreće puževim korakom, uveliko zbog sporog reformskog procesa Ankare i zbog njenog odbijanja da otvori svoje luke i aerodrome saobraćaju iz članice EU Kipra.
Pored toga, neke utjecajne države-članice tvrde da bi se Ankari trebalo ponuditi "privilegirano partnerstvo", a ne punopravno članstvo -- stav u vezi s kojim se Droutsas ne slaže.
"Ja ne držim upitnim sumnje koje neke države-članice imaju," izjavio je Droutsas. "Ono što tražim je da se njima ne dozvoli da unaprijed odrede rezultat ili pomaknu vratnice gola u sred igre.
Pravilo kojeg se moramo držati kaže da put ka punopravnom članstvu mora ostati otvoren."
Izgledi za konačno članstvo u EU pokazali su se važnim katalizatorom demokratske reforme u Turskoj, tako da bi se ona trebala ohrabrivati da ostvaruje daljnji napredak na tom putu, dodaje on.
"Što življi evropski proces bude, to će i Turska postajati demokratičnija," izjavio je Droutsas.
Iako se mnogi građani bloka protive konačnom stupanju te pretežno muslimanske zemlje u EU, ti stavovi možda će se mijenjati dok Turska bude provodila promjene, dodao je on.
"Znam da ovo pitanje, kad se par godina kasnije bude iznijelo evropskim građanima, neće biti vezano za današnju Tursku," izjavio je Droutsas. "Ono će biti vezano za jednu evropsku Tursku koja poštuje međunarodno pravo i princip dobrosusjedskih odnosa.
Tursku koja štiti vjerske slobode svih svojih građana i poštuje prava svih manjina koje žive u okviru njenih granica."
Međutim, on je također izjavio da se Ankara ne može nadati pridruživanju EU dok god bude držala više hiljada turskih vojnika stacioniranih na sjeveru Kipra, te da kiparski Grci mogu i dalje blokirati proces njenog pristupanja.
Droutsas, čija zemlja treba 1. januara 2014. po principu rotacije od Litvanije preuzeti šestomjesečno rotaciono predsjedavanje EU, također vidi potrebu za intenziviranjem procesa daljnjeg proširenja, uprkos "zamoru po pitanju proširenja" koji se danas osjeti u mnogim državama-članicama.
Prethodno predsjedavanje Grčke nad Unijom u prvoj polovini 2003. okončalo se uspješnim samitom posvećenim evropskim integracijama zemalja zapadnog Balkana i usvajanjem Solunske deklaracije, u kojoj je iznesena serija mjera u cilju olakšavanja tog procesa.
Nekoliko godina kasnije, Hrvatska je na putu da se do 2012. pridruži Uniji kao njena 28. članica, dok su ostale zemlje u regionu koje se nadaju članstvu u EU u različitim fazama procesa pristupanja.
Droutsas je izjavio da će tokom svog predsjedavanja EU 2014. godine Grčka zagovarati novu Solunsku deklaraciju, uspostavljanjem konkretnih uslova za napredak i ciljanih datuma za prijem zemalja zapadnog Balkana u blok.
Reuters navodi kako je on izjavio da bi EU mogla razmotriti mogućnost postavljanja 2018. godine kao ciljanog datuma.
On je međutim naglasio da postavljanje tog datuma ne bi značilo da bi se zemlje u to vrijeme mogle pridruživati, ukoliko nisu ispunile sve uslove.
Droutsas je također izjavio da bi uprkos svojim aktuelnim finansijskim problemima, EU trebala biti u stanju pronaći potrebna sredstva finansiranja zemljama koje se nadaju članstvu u svojim daljnjim reformskim naporima.
Crna Gora strijemi ka jačanju konkurentnosti u poljoprivredi
Crna Gora je zemlja s tradicijom zelenih pijaca i malih poljoprivrednih dobara.
Troškovi proizvodnje su veliki, a izvozni potencijal tek treba da se ostvari.
U njenom kretanju ka članstvu u WTO i pristupanju EU, neizbježne su velike reforme.
Antonela Arhin za Southeast European Times – 15/01/07
Crna Gora ima izrazitu prednost u proizvodnji paradajza. [AFP]
Proizvodnja hrane i poljoprivreda imaju važnu ulogu u ekonomiji Crne Gore, gdje samo primarni sektor iznosi preko 10% ukupnog BDP-a.
Međutim, vladina analiza pokazuje da je poljoprivreda u Crnoj Gori obilježena relativno malom konkurentnošću u smislu cijena -- mnogi proizvodi su skuplji nego u sličnim zemljama u Evropi.
U pripremi Crne Gore za evropsko -- a na kraju i globalno -- tržište, problem će postajati čak i akutniji.
Kratko vremena nakon odvajanja od državne unije sa Srbijom, vlada je usvojila strategiju ruralnog razvoja i poljoprivrede, legislativu i institucionalni okvir u skladu sa zahtjevima Zajedničke poljoprivredne politike EU.
Jačanje konkurentnosti je jedan od glavnih ciljeva.
Generalno govoreći, crnogorski proizvodi se mogu klasificirati u tri grupe.
Prvi su oni koje je skuplje proizvoditi nego u većini evropskih zemalja, pa su stoga manje konkurentni.
U ovoj grupi su krompir, mlijeko i mliječni proizovdi, voće, perad i svinjetina.
Drugi su oni čija je cijena proizvodnje komparativno niska, i stoga su konkurentniji.
U toj grupi su duhan i janjetina.
Konačno, neki proizvodi su u sredini -- ili je, u nekim slučajevima, nivo cijena teško odrediti.
Jedna oblast gdje Crnogorci imaju izrazitu prednost je proizvodnja paradajza.
Cijena crnogorskog paradajza je niska u odnosu na EU, a čak i u odnosu na zemlje poput Grčke, Italije i Portugala, koje imaju relativno povoljne uslove.
Dugoročno gledano, tehnološki napredak, veća proizvodnja i bolja organizacija će biti ključni za dalju konkurentnost.
Janjetina bi mogla biti najkonkurentnija proizvodna grana u Crnoj Gori. [Getty Images]
Cijena proizvodnje jagnjetine -- uz iznimku teletine -- je u zadnje vrijeme opala.
Cijene su posebno niske u uporedbi s mediteranskim zemljama sa sličnim uslovima -- Kipar, Francuska, Grčka, Italija, Portugal i Španija.
Francuska ima veliku potrošnju janjetine po glavi stanovnika i relativno velike troškove domaće proizvodnje; stoga Crna Gora teoretski ima dobre izglede za izvoz janjetine u tu zemlju.
Međutim, zemlja trenutno nije u poziciji da te izglede pretvori u realnost.
Tržišna struktura je i dalje nerazvijena.
Proizvodnja nije dobro organizirana, klaonice nisu u skladu s higijenskim standardima, a izvoznici nemaju dovoljno međunarodne stručnosti.
Paradoksalno je to da u Crnoj Gori, iako bi najkonkuretnija privredna grana u njoj mogla biti proizvodnja jagnjetine, njoj prijeti recesija.
Umjesto da izvoze svoje proizvode u Evropu, Crnogorci bi se itekako mogli naći kako uvoze jagnjetinu iz Australije i Novog Zelanda.
U ovoj privrednoj grani je potrebno značajno investiranje da bi se mogao ostvariti njen potencijal, koji je znatan.
Duhan predstavlja još jednu privrednu granu gdje je Crna Gora konkurentna.
Cijene su niže nego u EU, ali budućnost sektora je neizvjesna.
Analize pokazuju da se proizvodnja duhana širom Evrope bori u konkurenciji s drugim dijelovima svijeta.
Kod niza drugih privrednih grana -- gdje su proizvodni troškovi ili isti ili viši nego u EU -- izgledi za budućnost predstavljaju predmet zabrinutosti.
Na primjer, proizvodnja prehrambenih žitarica u Crnoj Gori je u stalnom opadanju.
Tržište je u osnovi otvoreno i ima vrlo malo tarifnih zaštita.
Bez potpore iz budžeta crnogorskim proizvođačima, ovaj sektor će imati problema u natjecanju sa sličnim granama iz Evrope.
Crnogorski mliječni proizvodi pojeftinjavaju, ali ispunjavanje nivoa kvaliteta EU i dalje predstavlja razlog za zabrinutost. [Getty Images]
Cijena proizvodnje voća u Crnoj Gori je velika.
Tržište još nije ugroženo jakom konkurencijom zbog svoje nerazvijene trgovine.
Međutim, to će se u budućnosti sigurno mijenjati.
Uprkos povoljnim prirodnim resursima i uslovima, Crnoj Gori će biti potrebno mnogo investiranja u tehnologiju i organizaciju, kao i u povećanje proizvodnje, kako bi ovaj sektor postao konkurentniji.
Cijena proizvodnje mlijeka u Crnoj Gori polako opada i približava se prosječnoj cijeni proizvodnje mlijeka u zemljama-članicama EU.
U isto vrijeme, međutim, kvalitet mlijeka je niži.
Male mljekare će imati poteškoća u praćenju visokih higijenskih standarda Evrope, te su time izvozne mogućnosti ograničene.
S otvaranjem tržišta i razvojem razmjene među mljekarama, one će biti pod jakim pritiskom u smislu održavanja poslovanja.
Opstanak zavisi od napretka u polju tehnologije, strukture i organizacije.
Generalno govoreći, Crna Gora ima značajan proizvodni potencijal.
Poljoprivredna oblast u Crnoj Gori pokriva 38% ukupne površine zemlje.
Resursi poljoprivrednog zemljišta su na nivou od nekih 0,84 hektara po glavi stanovnika -- što je jedna od najvećih cifara u Evropi.
Međutim, travnjaci i pašnjaci dominiraju, a ne iskorištavaju se na adekvatan način.
Obradivo zemljište, voćnjaci i vinogradi zauzimaju samo 12% ukupne poljoprivredne površine.
Nadalje, tradicionalna direktna prodaja na zelenim pijacama i dalje dominira, a prednosti komercijalne tržišne proizvodnje se uglavnom zanemaruju.
Putem svoje strategije poljoprivrednog i seoskog razvoja -- pripremljene uz tehničku pomoć Evropske agencije za rekonstrukciju -- vlada se nada da će prevazići ograničenja poljoprivrede zasnovane na malim proizvođačima, tako da se može natjecati s uvozom na sve liberaliziranijem regionalnom tržištu, a u isto vrijeme ispunjavati visoke EU standarde vezane za bezbjednost hrane.
Ako se to učini, to će u konačnici biti ključ za obezbjeđenje konkuretnih mogućnosti ostvarivanja prihoda kod seoskog stanovništva, čime će se zaustaviti trend depopulacije u ruralnim oblastima Crne Gore.
Naslijeđe nogometne legende Kucukandonyadisa i dalje živi
"Profesor" je bio više nego veliki igrač, sa 832 pogotka tokom karijere, ali je na suptilnije načine pomogao i u izgradnji mostova između Turaka i Grka.
Alakbar Raufoglu za Southeast European Times -- 19/01/12
Iako je "profesor" proveo najveći dio svoje karijere u Fenerbahčeu, cijenila ga je većina nogometnih navijača u Turskoj. [Reuters]
Sa nekoliko desetina hiljada fanova, preko Grčke i Italije, do Bliskog istoka, Južne Afrike, tog tursko-grčkog nogometaša i legendarnog trenera Leftera Kucukandonyadisa - ili kako ga sljedbenici zovu, "profesora" -- smatraju najvećim igračem svoje generacije.
86-godišnja legenda Fenerbahčea preminuo je zbog zastoja srca 13. januara u Istambulu.
Njegova smrt okupila je hiljade obožavatelja na sahrani, uključujući i pristaše suparničkih klubova Galatasaraja i Bešiktaša.
Premijer Recep Tayyip Erdogan, koji je inače veliki navijač Fenerbahčea, također je prisustvovao sahrani, u pratnji ministara svoga kabineta.
"Turska je prigrlila Kucukandonyadisa, i ponijela ga je do posljednjeg počivališta uz pristojnu, dobro organizovanu [pogrebnu] svečanost u njegovu čast," izjavio je za SETimes Hasan Kemal Yardimci, dugi niz godina član Kongresa kluba Fenerbahče, a sada zamjenik ministra državne odbrane.
On je izjavio kako je zemlja izgubila "jednu od svojih najjačih ličnosti i riznicu nogometnog znanja".
Rođen 1925. godine u Istambulu, od oca ribara iz manjinske grčke zajednice u Turskoj, Kucukandonyadis je prva osoba kojoj je dodijeljeno "Zlatno odlikovanje", a bio je i kapetan turske reprezentacije, sa 50 nastupa i 21 golom u nacionalnom dresu.
Za Fenerbahče je dao 423 gola u 615 utakmica.
Kucukandonyadis je prvi nogometaš koji je imao transfer iz Turske u inostranstvo, i igrao je talijanski klub Fiorentina 1951. godine.
Nakon povlačenja iz aktivnog bavljenja nogometom u mirovinu 1966. godine, Kucukandonyadis je bio trener popularnih klubova u Grčkoj, Južnoj Africi i Turskoj, kao što su Egaleo FC, ​​Johannesburg i Samsunspor, te niz drugih.
61-godišnji Alp Dacioglu, Fenerbahčeov historičar i direktor muzeja tog kluba, kaže da su tokom 1960-tih godina mnogi nogometni navijači, uključujući i njega, odlučili da navijaju za Fenerbahče "zbog Leftera".
"[Kucukandonyadis] je bio veliki igrač ...
Svi smo bili veoma impresionirani njime", rekao je Dacioglu za SETimes.
Budući da je bio pravoslavnog porijekla, Kucukandonyadisova nogometna slava ipak ga nije spasila od rasizma.
Kad je Turska pobijedila Grčku rezultatom 1-3 u Atini 23. aprila 1948. godine, odlučujućim golom Kucukandonyadisa, nekolicina fanatičnih grčkih navijača napala je igrača, nazivajući ga "izdajicom svog porijekla".
U međuvremenu, nogomet je možda i spasio Kucukandonyadisov život 1955. godine, kada se grupa Turaka, ljutita zbog lažne vijesti da je kuća u Grčkoj u kojoj je rođen osnivač Turske Mustafa Kemal Ataturk bombardovana, pobunila protiv grčke manjine u Istambulu, nanijevši njihovoj imovini ogromnu štetu, od koje se ta zajednica nikada nije u potpunosti oporavila.
Kada su se demonstranti približili Kucukandonyadisovoj kući, Dacioglu se sjeća da su "stotine navijača Fenerbahčea opkolile kuću tog igrača imovine i spasile njegovu porodicu."
"To je bila crna stranica naše historije, a danas, na Kucukandonyadisovoj sahrani, Turska se ponovno suočava sa svojom historijom", rekao je za SETimes Umut Ozkirimli, profesor politike i direktor programa tursko-grčkih studija na Bilgi Univerzitetu u Istambulu.
Iako neki analitičari vjeruju da je Kucukandonyadisova karijera nakon incidenta iz 1955. godine bila "pod uticajem straha", Dacioglu kaže: "On [Kucukandonyadis] nikad nije ni pomišljao da trajno napusti Tursku".
Danas, jedna od ulica na otoku Buyukada (dio Otoka prinčeva) kod samog Istambula nosi Kucukandonyadisovo ime, gdje je on dugo godina živio među 40 drugih stanovnika grčkog porijekla.
Hakki Ulku, bivši parlamentarac iz partije CHP i aktuelni član Kluba tursko-grčkog prijateljstva iz Izmira, opisuje Kucukandonyadisa ne samo kao popularnog nogometaša, već i kao "simbola zajedničkih vrijednosti Turske i Grčke".
Dimitrios Triantaphyllou, direktor Centra za međunarodne i evropske studije na Univerzitetu Kadir Has međutim, tvrdi da sport nikada nije postao "dio diplomatije približavanja" između Grčke i Turske, iako je bio niz popularnih igrača koji su u obje zemlje imali na hiljade sljedbenika.
Ulku kaže da su političari u obje zemlje protiv uključivanja "intelektualaca, sportista i drugih pojedinaca" u tokove približavanja u tim zemljama, "zbog političkih interesa".
"Danas imamo nekoliko turskih igrača u grčkim klubovima, kao što su Tumer Metin, koji je igrao za klubove Krkyra i Larissa, te Erol Bulut i Kendal Ucar u OFI-ju, ali ih turski mediji nikada ne spominju", rekao je on za SETimes.
Zalutale zakonske odluke u Albaniji
Vladine institucije ne objavljuju blagovremeno službene dokumente u Službenom listu zemlje, a to ometa rad i inicijative vlasti.
Ben Andoni za Southeast European Times iz Tirane -- 19/01/12
Sjednica Vijeća ministara Albanije. [Ben Andoni/SETimes]
Zbog toga što vlada kasni s objavljivanjem zakona i propisa u Službenom listu Albanije, neki od njih se ne mogu provoditi, kaže se u nedavnom izvještaju Centra za transparentnost (CPII) iz Tirane.
Zvaničnici kažu da ta kašnjenja mogu imati opasne posljedice i da postoji barem jedan dokumentiran slučaj da je neko zbog toga mjesecima greškom stavljen u zatvor.
"Kašnjenjima ... se može indirektno kršiti ustav Albanije, kao i princip pravne sigurnosti.
Ona mogu dovesti do opasnih posljedica po lica, počev od samovoljnog oduzimanja slobode i bezbjednosti," izjavio je za SETimes direktor CPII-ja Gerti Shella.
Taj izvještaj, pod naslovom "Transparentnost državnih publikacija", objavljen je u decembru i predstavlja prvi primjer sveobuhvatnog pregleda transparentnosti za tri ogranka vlasti u Albaniji.
U njemu se zaključuje da se kašnjenjem s objavom presuda Vrhovnog suda niže sudove sprječava da blagovremeno priznaju te presude.
Vrhovni sud po zakonu mora objaviti svoje presude u tom listu u roku od 30 dana.
CPII je kao najflagrantniji primjer dao slučaj optuženika identificiranog samo kao P. Deliu, koji je 2009. nepravično odslužio dodatnih pet mjeseci zatvora, jer sud nije promptno objavio presudu u njegovom predmetu.
U izvještaju nisu dati detalji.
Sudska presuda u tom predmetu izrečena je u februaru te godine, a sud ju je objavio u Službenom listu u augustu.
Vijeće ministara Albanije -- kabinet na čijem je čelu premijer Sali Berisha -- slično tome je donosilo odluke koje često nisu objavljivane u tom listu.
U izvještaju se kaže da 112 od ukupno 1081 odluka odobrenih od strane premijera 2010. nije objavljeno i nije nikad postalo zakonski dokument.
Ministarstvo obrazovanja nije objavilo 20 od ukupno 34 smjernice u Službenom listu, dok je ministarstvo poljoprivrede objavilo samo jednu od svojih 19 smjernica.
Glavni urednik tiranskog lista SHQIP Aleksander Cipa izjavio je za SETimes da albanske vlasti dovode do kašnjenja ili da jednostavno ne objavljuju odluke, jer ne žele da budu transparentne.
"Neobjavljivanje [normativnih akata] predstavlja ogledalo koje pokazuje pravo stanje transparentnosti u zemlji.
Na primjer, sporazum o pomorskoj granici s Grčkom nije bio transparentan i javnost je za taj štetni sporazum saznala tek iz medija," izjavio je Cipa.
Enkeled Alibeaj, bivši ministar pravde i aktuelni član parlamentarne pravne komisije iz redova vladajuće Demokratske partije, ne slaže se s tim.
"Institucije odgovorne za usvajanje nekog akta zainteresirane su za njegovo objavljivanje čim je prije moguće, jer [inače] se remeti inicijativa zbog koje je akt usvojen. …  može poremetiti njihov rad," izjavio je Aliberaj za SETimes.
Aliberaj kaže da ne vidi "nikakvog kršenja prava građana po pitanju transparentnosti ili neblagovremenog obavještavanja o objavljenim aktima".
Bivši pravni savjetnik vijeća ministara Blerta Kraja izjavila je za SETimes da postoje sporadični slučajevi neobjavljivanja, ali da ona smatra da omjer te pojave nije toliko grozan.
"Stupanjem na snagu novog ustava (1998) i zakona o vijeću ministara (2003) došlo je do značajnog poboljšanja po pitanju transparentnosti i objavljivanja zakona i amandmana u Službenom listu," kaže Kraja.
Do kašnjenja često dolazi zbog velikog broja odluka koje vijeće ministara donosi u kratkom vremenu, kaže Kraja.
Veliki obim poslova izazov je za preopterećene kapacitete institucija u smislu blagovremne obrade i objavljivanja odluka.
Ona dodaje kako su organizacije koje se bore protiv korupcije zaključile da iz te situacije najviše dobiti imaju treća lica.
"Kada smo 2008. godine izašli sa svojim prvim izvještajem, Državni centar za publikacije objavio je niz dodatnih izdanja [odluka], koje nisu objavljivane od 2005.
Ta akcija, iako je za pohvalu, predstavljala je u biti prešutno prihvaćanje problema koji smo mi već primijetili u svom monitoringu," kaže Shell.
Studija: problemi između Srbije i BiH još uvijek nisu riješeni
Evropski pokret u Srbiji preporučuje da Beograd uspostavi bolju saradnju s centralnom vladom Bosne i Hercegovine, kako bi se riješila još uvijek neriješena pitanja.
Biljana Pekušić za Southeast European Times iz Beograda -- 19/01/12
Željeznička linija koja povezuje Srbiju i Crnu Goru prolazi kroz istočnu Bosnu, gdje putnici dva puta podliježu pasoškoj kontroli. [Reuters]
Mnoga neriješena pitanja još uvijek su prisutna i negativno utječu na odnose između Srbije i Bosne i Hercegovine (BiH), čak i 16 godina nakon što su te dvije zemlje potpisale Dejtonski mirovni sporazum, prema najnovijoj studiji Evropskog pokreta u Srbiji, objavljenoj prošle sedmice.
"Međudržavna demarkacija nije obavljena, status predratne imovine privrednih subjekata nije riješen, sukcesija je još uvijek u zastoju, a procesuiranje [predmeta] ratnih zločina nailazi na velike probleme," izjavio je za SETimes član Evropskog pokreta i jedan od autora te studije Dragan Đukanović.
Nepotpuna demarkacija posebno sprječava slobodu kretanja ljudi i roba, a i na druge načine komplicira svakodnevni život građana u obje zemlje.
Oni koji žive u BiH enklavi Međurečje -- 400 akara teritorije na zapadu Srbije -- izgleda da trpe najgore konsekvence.
"Ponekad moram dva puta dnevno da idem u srbijansku općinu Priboj kod doktora ili da nešto kupim, i svaki put mi traže dokumente i sa mnom postupaju kao da sam stranac, iako ovdje živim preko pola stoljeća," kaže za SETimes stanovnik Međurečja Mahmut Fejzić.
Fejzić pojašanjava da je jedan dio njegovog obradivog zemljišta lociran također na teritoriji Srbije, ali da on već 15 godina ne može u Srbiji pribaviti dokumente koji pokazuju da je on vlasnik.
On se boji da će njegovi nasljednici izgubiti pravo na nasljeđivanje te zemlje.
Slično tome, jedna važna željeznička arterija koja povezuje Beograd i grad Bar u Crnoj Gori prelazi preko teritorije BiH.
Na tom kratkom putovanju, od putnika se dva puta traži da prolaze kroz pasošku kontrolu.
"Srbija favorizira jedan entitet u BiH -- Republiku Srpsku (RS) -- s kojom je 2006. potpisala Sporazum o specijalnim odnosima, a time se građani koji žive u [drugom entitetu,] Federaciji Bosne i Hercegovine, diskriminiraju," kaže Đukanović.
Privilegirani odnosi Beograda s Banjom Lukom stvaraju poteškoće i studentima u regionu koji žele studirati na univerzitetima u Srbiji.
Mnogi kažu da žele studirati pod istim uslovima kao i građani Srbije, ali to je moguće jedino ako pismenom izjavom potvrde da su srpske nacionalnosti.
Iz Ministarstva obrazovanja i nauke Srbije poriču da se studenti drugih nacionalnosti suočavaju s diskriminacijom.
"Oni se mogu obrazovati u Srbiji pod istim uslovima kao i studenti srpske nacionalnosti, osim što strani studenti plaćaju obrazovanje," kaže državni sekretar ministarstva obrazovanja i nauke Radivoje Mitrović.
Glasnogovornik Univerziteta u Beogradu Marijan Nikolić izjavio je za SETimes se Srbima u dijaspori ili onima koji žive u zemljama poput BiH, čiji je RS jedan dio, ne garantira državna finansijska potpora, nego samo pravo prijave.
"Svi strani studenti, bez obzira iz kog su regiona ili su iz drugih evropskih zemalja, tretiraju se kao strani i potpadaju pod drugačiju politiku za upis," kaže Nikolić.
Još jedan veliki problem je neriješeni status izbjeglica.
Ima ih još uvijek oko 25.000 koji žive u Srbiji, jer im brojne administrativne prepreke sprječavaju povratak u FBiH.
Iako su skoro svi zahtjevi za povratak predratne imovine izbjeglica iz BiH riješeni, oko 2.000 stanova koji pripadaju zaposlenicima bivše Jugoslavenske narodne armije (JNA) koji su tu radili do aprila 1992. nisu vraćeni vlasnicima niti njihovim nasljednicima.
Odnosi Srbije sa BiH su kompleksniji nego s bilo kojom drugom zemljom u regionu.
Lideri dviju zemalja nisu u proteklom periodu pokazali dovoljno interesa za uspostavu dobrosusjedskih odnosa, što pokazuje činjenica da se Vijeće za međuvladinu saradnju nije susrelo još od 2005.
"Srbijanski političari susreću se skoro isključivo s političarima iz RS, praktički ignorirajući bošnjačke političare," izjavila je za SETimes Sonja Biserko, predsjednica Helsinškog komiteta za ljudska prava u Srbiji.
U godišnjem izvještaju o ljudskim pravima u Srbiji, koji je prošle godine objavio Komitet za ljudska prava, zaključeno je da je politika Beograda prema BiH nedosljedna.
U njemu se također kaže da odnosi s RS, koje Srbija definira kao strateške, imaju posljedice po uspostavu boljih odnosa sa Sarajevom.
U njemu se kao primjer navodi Istambulska deklaracija, koju su 2010. potpisali srbijanski predsjednik Boris Tadić i predsjedavajući Predsjedništva BiH Haris Silajdžić.
"U toj deklaraciji se ističe da bi regionalna politika trebala biti zasnovana na osiguranju bezbjednosti, trajnog političkog dijaloga i očuvanja multietničkih, multireligijskih i multikulturnih karakteristika regiona, ali RS nije prihvatila taj dokument, jer ga smatra štetnim po svoje interese," izjavila je Biserko.
Srbi i Makedonci bez problema preko granica
Upravo u vrijeme održavanja Evropskog rukometnog prvenstva, Srbi i Makedonci prelaze preko granica samo s biometrijskim ličnim kartama.
Biljana Pekušić i Klaudija Lutovska za Southeast European Times iz Beograda i Skoplja -- 19/01/12
Srbi i Makedonci sad prelaze preko granice između svojih zemalja bez pasoša. [Arhiva]
U nedjelju (15. januara) otpočelo je dvosedmično Evropsko prvenstvo u rukometu, uz posebnu pogodnost za Makedonce -- omogućeno im je da u Srbiju ulaze bez pasoša.
Provedba tog dogovora -- koji su u oktobru postigli ministri unutrašnjih poslova Ivica Dačić i Gordana Jankuloska -- znači da srbijansko-makedonsku granicu mogu prelaziti građani uz pokazivanje biometrijskih ličnih karata.
Iako taj sporazum nisu ratificirali parlamenti dviju zemalja, "mi smo odlučili ubrzati provedbu za građane Makedonije, kako bismo im olakšali da dođu na utakmice," izjavio je za SETimes ministar unutrašnjih poslova Srbije Ivica Dačić.
"U prva dva dana [otkako su uslovi ublaženi], bez pasoša je [u Srbiju] prešlo preko 30.000 Makedonaca," izjavila je Jankuloska za SETimes.
Predstavnici granične policije Makedonije bit će na licu mjesta i pomagati svojim srbijanskim kolegama.
Na graničnim prijelazima će ovih sedmica biti otvorene tri dodatne trake za izlazak iz Makedonije, te jedna dodatna traka za ulazak u Srbiju, izjavila je Jankuloska za novinare.
Tokom 2011. je zajedničku granicu s Makedonijom prešlo 3,5 miliona građana Srbije.
Očekuje se da će taj broj ove godine biti povećan zbog olakšanih uslova.
"Čim smo pročitali vijesti, moja supruga i ja odlučili smo da ćemo ove godine otići na odmor u Makedoniju, na prelijepo Ohridsko jezero," izjavio je za SETimes penzionisani Beograđanin Borislav Tahirović.
Očekuje se da će se pojednostavljenom procedurom na prijelazima olakšati i zajednički infrastrukturni projekti između dviju zemalja -- poput koridora 10. i izgradnje gasovoda Niš-Skoplje.
Za Dragišu Simonovića, Srbina koji živi u Bitolju, u Makedoniji, mogućnost prelaska granice bez pasoša predstavlja odličnu vijest.
"Nisam imao priliku da nabavim novi, biometrijski pasoš, ali sad [čak i bez njega] mogu posjetiti svog brata u Srbiji," kaže Simonović za SETimes.
Međutim, oni koji prelaze granicu ipak moraju platiti ulazak -- Makedonci plaćaju od 60 do 90 eura, zavisno od veličine vozila, a Srbi plaćaju 20 eura.
Dačić je također ukazao na cilj Hrvatske i Albanije da potpišu sporazum kojim se omogućava recipročno kretanje građana u regionu bez pasoša, čime bi se od zapadnog Balkana načinila neka vrsta "mini-Šengena".
Srbija već godinama ima sporazum o "nepostojanju potrebe za pasošima" s Bosnom i Hercegovinom, a potpisala ga je i s Kosovom u decembru 2011.
Taj rastući trend naglašen je na sastanku Jadranske povelje u decembru 2011. u Tirani, gdje su Albanija, Makedonija i Crna Gora potpisale sporazum kojim se njihovim građanima omogućava da iz jedne u drugu zemlju prelaze sa biometrijskim ličnim kartama.
Taj sporazum još uvijek čeka na ratifikaciju.
Demonstracije u Grčkoj gube na snazi
Radnički pokret kaže da se još bori, ali demonstracije su izgubile na oštrini.
Andy Dabilis za Southeast European Times iz Atine -- 19/01/12
Protesti su zadnjih mjeseci manjeg obima i manje bučni. [Reuters]
Nakon skoro dvogodišnjih mjera štednje koje su izazvale proteste, nemire i štrajkove radnika ljutitih zbog kresanja plaća, povećanja poreza, skresanih penzija i otkaza, ima znakova da se bijes u Grčkoj možda pretvara u rezigniranost -- ili u strah da bi se stanje platne nesposobnosti moglo čak i pogoršati.
Radnici u privatnom sektoru, koji su u naredni u redu za smanjenje plaća i mogli bi izgubiti kolektivna prava dogovaranja i doživjeti kraj minimalne mjesečne plaće od 876 eura, izašli su u utorak (17. januara) na ulice, u mirnom protestu koji, kako kažu neki analitičari, signalizira splašnjavanje bijesa.
"Definitivno je došlo do određenog usporavanja," izjavio je za SETimes Alex Afouxenidis, profesor na Peloponeskom univerzitetu i sociolog pri Nacionalnom centru za društvena istraživanja u Atini, po pitanju tog mlakog protesta.
Možda je određenu ulogu odigralo i hladno vrijeme.
Ipak, kaže Afouxenidis, grčki radnici izgleda da nisu sigurni šta žele, osim da se mjere štednje okončaju.
"To je pokret bez zahtjeva, a to znači ćorsokak," izjavio je on.
Protesti su zadnjih mjeseci manjeg obima i manje glasni.
Današnje demonstracije, ograničene na radnike u regionu Atike oko Atine, možda su malog obima, ali je odlučnost još uvijek velika, kažu zvaničnici iz sindikata GSEE, koji je organizirao taj skup i predstavlja skoro dva miliona radnika.
"One su bile moćne i borbene, kao i svi pokreti koji su bili protiv ucjenjivačkih zahtjeva Trojke, kao i mjera koje vlada još uvijek primjenjuje na nalog svojih povjerilaca," izjavio je za SETimes glasnogovornik tog sindikata Stathis Anestis.
"Nada je još uvijek moćna i zato se još uvijek borimo," dodao je on.
Vassilis Xenakis, sekretar za nacionalne poslove pri radničkom sindikatu ADEDY, koji predstavlja ugrožene radnike u javnom sektoru, izjavio je za SETimes da se "Ono što se dešava u javnom sektoru dešava se i u privatnom sektoru, i mi očekujemo solidarnost."
Te demonstracije uslijedile su dok koaliciona vlada, pod vodstvom bivšeg potpredsjednika Evropske centralne banke Lucasa Papademosa, pokušava postići dogovor za obustavljeni drugi paket finansijskog spasa od 130 milijardi eura od EU, MMF-a i ECB-a.
Taj paket mogao bi uključiti i smanjenje nacionalnog duga za preko 50%.
Bez naredne pomoći, Grčka neće biti u mogućnosti da u martu isplati narednu tranšu kredita u iznosu 14,5 milijardi eura, niti će moći isplatiti svoje radnike i penzionere.
Nedavna anketa je pokazala kako 77% Grka želi da Papademos učini sve što je potrebno kako bi zemlja ostala u eurozoni od 17 članica.
Dok su pregovori o otpisu duga zastali zbog neslaganja oko kamatne stope, Papademos je u intervjuu za CNBC izjavio da napuštanje eurozone "realno ne predstavlja opciju".
Međutim, novi kredit znači dodatne mjere štednje, koje su izazvale duboku recesiju u zemlji.
Stratos Georgoulas, profesor sociologije na Egejskom univerzitetu na ostrvu Lezbos, kaže kako nije mišljenja da će se protestni pokret ugasiti.
"Oni smatraju da je ono što je kapitalistički sistem u Grčkoj radio u zadnjih 30 godina pogrešno," izjavio je on za SETimes.
On je naglasio kako su nedavne ankete pokazale da je podrška za bivšu vladajuću socijalističku partiju PASOK opala na 14%, što je jedva malo više od rastuće demokratske ljevice i komunista, čije napredovanje potpiruje nezadovoljstvo javnosti.
"Izgleda da javno mnijenje trenutno iščekuje da vidi šta će se desiti," sve dok koalicija ili ne postigne dogovor, ili dok se, pošto se neki privatni investitori protive preuzimanju velikih gubitaka, ne raspadne, izjavio je za SETimes George Tzogopoulos, viši istraživač i saradnik atinskog trusta mozgova ELIAMEP.
Međutim, nisu svi voljni da sjede i čekaju.
"Ništa me neće zaustaviti.
Toliko sam ljut da ću se boriti šakama i zubima.
Nemam šta da izgubim.
Mi ne odustajemo; možda su neki ljudi umorni, ali ćemo se mi ponovo pregrupisati," kaže za SETimes građevinski radnik Charalambos Georgakopoulos.
U Sarajevu sve za djecu
U zemlji s mnogo urgentnih problema, godišnji Kids' Festival donosi smijeh djeci Sarajeva.
Ema Kovač za Southeast European Times iz Sarajeva -- 26/06/09
Mađioničari su bili među izvođačima koji su zabavili 40.000 djece na ovogodišnjem festivalu. [EU]
Ulicama Sarajeva proširilo se klicanje prošle sedmice kad je otpočeo 6. godišnji Kids' Festival paradom koju je predvodio Vojni orkestar Oružanih snaga Bosne i Hercegovine (BiH).
Na manifestaciji, koja je tekla od 12. do 17. juna, učestvovale su mažoretkinje iz Kiseljaka i Mostara, mađioničari iz Španije i Njemačke, jedan orkestar iz Francuske i drugi izvođači.
"Ta parada je bila iznenađenje koje smo uveli ove godine.
Ona je imala oko 500 prijavljenih učesnika ... i održava slogan ovogodišnjeg festivala: svi različiti, svi jednaki," izjavio je glasnogovornik festivala Haris Bilalović.
Festival je sponzoriralo mnoštvo organizacija -- EU, NATO, EUPM, EUFOR, UNICEF i OSCE.
Među privatnim sponzorima bili su, između ostalih, Raiffeisen banka, Crveni križ, Institut Goethe, Save the Children, Austrian Airlines i Nestle.
Tokm petodnevnog perioda, djeca iz cijele BiH okupila su se u Olimpijskoj dvorani Zetra i uživala u ponuđenim aktivnostima.
U Zetri je ponuđen niz različitih zabavnih i obrazovnih događaja i aktivnosti, uključujući i izbor animiranih filmova -- "Alvin i vjeverice", "Horton čuje Ko!", "Madagaskar 2", "Hotel za pse" i "Čudovišta protiv vanzemaljaca".
Održane su različite radionice iz pantomime, mađioničarstva, pravljenja maski, sviranja bubnjeva, akrobatske gimnastike, plesa, origamija, pravljenja košulja, pravljenja kolača, pravljenja lutki, bojenja ulica, plesanja, borbenih vještina, kik-boksa, manekenstva, novinskog izvještavanja i drugih predmeta.
Djeca su također mogla učestvovati u aktivnostima vezanim za rad policije, rizik od mina, zdravu prehranu, svijest o AIDS-u, svijest o ljudskim pravima i okolišu.
"Mi vjerujemo da je najvažnije okupiti djecu," izjavio je Constantino Longares Barrio, šef za demokratiju i društveni razvoj delegacije Evropske komisije u BiH.
"Nadamo se da će se takvim inicijativama pomoći da se ustanove veze koje možda danas ne postoje, ili da se ojačaju male veze koje su već ustanovljene."
Festivalu je prisustvovao bivši visoki predstavnik u BiH Christian Schwarz-Schilling.
"Djeca koja [prisustvuju] ovom festivalu spremna su da postanu građani EU," izjavio je Schwarz-Schilling.
Sličaj događaj -- Dječji program Sarajevskog filmskog festivala -- bit će održan u augustu.
Iz EU kažu da bi proglašenje nezavisnosti Kosova stvorilo probleme, a ne bi ih riješilo
Zvaničnici u Briselu su upozorili da Kosovo ne vrši jednostrano proglašenje nezavisnosti, upozoravajući da bi to dovelo do "mnogo novih prepreka".
Blerta Foniqi-Kabashi i Bekim Greicevci za Southeast European Times iz Prištine – 22/06/07
Izaslanik EU za Kosovo Stefan Lehne (lijevo) susreo se predsjednikom Kosova Fatmirom Sejdiuom u srijedu (20. jun). [Laura Hasani]
Zvaničnici EU jasno su u četvrtak (21. jun) stavili do znanja da blok neće podržati proglašenje nezavisnosti Kosova i upozorio vodstvo pokrajine da ne vrši nikakve jednostrane radnje u tom pravcu.
U susretima na marginama samita lidera EU u Briselu, ministri vanjskih poslova bloka od 27 zemalja ponovili su svoju podršku rezoluciji Vijeća sigurnosti UN-a zasnovanu na planu specijalnog izaslanika EU Marttija Ahtisaarija da se Kosovu da nezavisnost uz međunarodni nadzor.
"Osnovna platforma je još uvijek ista," rekao je danski ministar vanjskih poslova Per Stig Moller, kako navodi briselski EUobserver.
Blok želi da Vijeće sigurnosti donese odluku što je prije moguće, dodao je on.
Sličnu poruku je u srijedu dostavio specijalni izaslanik EU za Kosovo Stefan Lehne.
Na sastanku sa zvaničnicima Kosova u Prištini, on je rekao da bi jednostrana objava nezavisnosti bila "ogroman korak unatrag".
"Jednostrana akcija, ili neki drugi neodgovoran postupak na Kosovu, odagnali bi svu dobru volju koju ste dobili i ostvarili u međuvremenu.
To vam neće pomoći da prevaziđete preostale prepreke, nego će izgraditi mnogo, mnogo više njih," izjavio je Lehne.
Za svaku eventualnu odluku o statusu pokrajine "potrebna je najbolja moguća osnova, najjača raspoloživa legitimnost.
A to je rezolucija Vijeća sigurnosti [UN-a]," dodao je on.
Predsjednik Kosova Fatmir Sejdiu je u međuvremenu izjavio da postoje i druge opcije.
"Svakodnevno vidimo da se iscrpljuju šanse za zajedničku rezoluciju," rekao je on.
"Mi bismo voljeli imati rezoluciju UN-a, ali ako ne, postoje druge alternative."
"Mi smo za zajedničku odluku, ali se ne slažemo s tim da Kosovo ostane talac onih koji mogu blokirati taj proces i spriječiti rješenje za status koje je u skladu s voljom naroda," rekao je predsjednik.
Odlaganjem u rješavanju statusa mogla bi se ugroziti stabilnost u regoinu, izjavio je premijer Kosova Agim Ceku, upozoravajući na potencijalnu "krizu povjerenja" među Albancima.
Rusija je odbacila zadnji nacrt prijedloga sa Zapada, u kom se predviđala nova runda pregovora između predstavnika iz Beograda i Prištine.
Ako se ne bi postigao sporazum u roku od 120 dana, automatski bi na snagu stupio Ahtisaarijev plan.
Moskva opetovano prijeti da će staviti veto na svaku rezoluciju kojoj se protivi Srbija, koja želi zadržati suverenitet nad pokrajinom.
Kako se ćorsokak odugovlači, EU se sve više zabrinjava da bi kosovski Albanci mogli stvar preuzeti u svoje ruke.
To bi sa svoje strane dovelo do podjela u okviru bloka.
"Ako ne budemo imali rezoluciju UN-a oko koje se države EU mogu okupiti, možda ćemo morati ponavljati situaciju s [invazijom na] Irak, gdje su neke zemlje otišle jednim putem, a druge drugim," rekao je u četvrtak kako se navodi Lars Erik Forsberg iz direkcije za proširenje Evropske komisije.
Kao daljnja komplikacija, glavna tužiteljica UN-a Carla del Ponte je ove sedmice pozvala na odgađanje u rješavanju statusa Kosova.
Nezavisnost bi imala negativnog utjecaja na napore u okruživanju Radovana Karadžića, Ratka Mladića i drugih preostalih odbjeglih ratnih zločinaca, izjavila je ona na pres-konferenciji u Njujorku.
"Bilo bi bolje kad odluka o Kosovu ne bi uslijedila sada," izjavila je del Ponteova.
Kosovski lideri su reagirali ljutito.
Skender Hyseni, glasnogovornik Tima za jedinstvo -- sastavljenog od glavnih političkih lidera Kosova -- izjavio je da je deklaracija del Ponteove "apsurdna".
"Vlada Kosova smatra da je del Ponteova na najgrublji način prekršila svoj mandat glavne tužiteljice Haškog tribunala i da je njeno miješanje u pitanje statusa Kosova, posebno u odnosu na saradnju Srbije s Haškim tribunalom, neprihvatljivo," kaže se u izjavi koju je objavila vlada.
Zamjenik šefa UN-a za Kosovo Steven Schook je apelovao na del Ponteovu da se usmjeri na svoj vlastiti posao.
Bosna i Hercegovina domaćin Svjetskom prvenstvu u klupskom ribolovu
BiH je dobila visoke ocjene za tu manifestaciju, koja se opisuje kao najvažniji sportski događaj od perioda sukoba.
Antonio Prlenda za Southeast European Times iz Sarajeva – 22/06/07
Sportski ribolovački klub Jelah-Tešanj, koji predstavlja Bosnu i Hercegovinu, zavšio je četvrti. [Antonio Prlenda]
27. Svjetsko klupsko prvenstvo održano je na rijeci Krupi na jugu Bosne i Hercegovine (BiH) od 2. do 10. juna.
Na takmičenju je pobijedio tim iz Italije.
Bilo je zastupljeno dvadeset pet evropskih zemalja.
Bivši svjetski prvaci iz Srbije osvojili su drugo mjesto, tim iz Mađarske bio je drugi, dok je Sportski ribolovački klub Jelah-Tešanj, koji je predstavljao BiH, bio četvrti.
"Mi smo ponosni zbog toga što su se natjecatelji mogli takmičiti u prekrasnoj i ugodnoj zemlji, gdje ljudi vole prirodu i sport generalno," rekao je član predsjedništva BiH Željko Komšić.
Natjecanje su sponzorirali Međunarodni savez sportskog ribolova i Međunarodni savez sportskog ribolova u slatkim vodama.
Iako timovi tehnički nisu bili reprezentacije, svaki klub koji je učestvovao na takmičenju predstavljao je svoju zemlju.
Manifestacija je održana na pet dionica rijeke Krupe, od Karaotoka do Čapljine.
Svaki tim imao je jednog takmičara na svakoj od tih dionica.
Ribolovac koji je uhvatio najveću ribu na svojoj dionici dobio je po jedan poen, dok je onaj koji je bio na drugom mjestu dobio po dva poena.
Sveukupno, pobjednik je bio tim s najmanjim brojem poena.
Italijanski tim zauzeo je prvo mjesto sa samo 62,5 poena i 18kg uhvaćene ribe.
Tim iz BiH, sportsko-ribolovni klub Jelah-Tešanj, došao je s malim očekivanjima, zbog nedostatka moderne ribolovne opreme.
Kaže se da je oprema lidera italijanskog tima Roberta Trabucca bila skuplja nego oprema cijelog tima BiH.
Tokom prvih sedam dana manifestacije, timovi su obavljali pripreme i upoznavali se s rijekom.
Pravo takmičenje je održano u zadnja dva dana.
Prvog dana natjecanja, tim iz BiH je bio na desetom mjestu.
Drugog dana, stvari su se neočekivano preokrenule.
Uz malo sreće i poznavanja terena od strane tima, BiH ribolovci su uspjeli napredovati do četvrtog mjesta.
Ostali timovi iz regiona imali su umjeren uspjeh.
Rumunija je bila 9, Slovenija 11, Crna Gora 13, Hrvatska 15, Bugarska 16, a Makedonija 20.
Poznato je da su rijeke u BiH bogate lososom, pastrmkom i šaranom.
Tokom dvodnevnog takmičenja, pojedinačni ulovi kretali su se od 3,5 do 26kg.
Englez Richard O’Connor koristio je udicu br. 16 i svileni najlon od 0,12mm i njima izvukao najveći ulov.
Tim iz Engleske osvojio je 6. mjesto u generalnom plasmanu.
Prema riječima Đorđa Klepića, predsjednika Sportskog ribolovnog saveza BiH, BiH je dobila visoke ocjene za organizaciju ovog događaja -- koji se smatra najvažnijim sporskim događanjem u zemlji još od kraja sukoba.
Novim američkim zakonom odobrava se daljnje proširenje NATO-a
Albanija, Hrvatska i Makedonija su između pet zemalja koje će ispunjavati uslove za primanje američke vojne pomoći u sklopu novog zakona kojim se poziva na njihov "blagovremeni prijem" u NATO.
(HINA - 11/04/07; AP, UPI, DPA, Makfax, Bijela kuća, Washington File, Američki Stejt department - 10/04/07)
Američki predsjednik George W. Bush je potpisao novi zakon kojim se proširuje vojna pomoć na zemlje koje streme članstvu u NATO-u, Albaniju, Hrvatsku, Gruziju, Makedoniju i Ukrajinu. [Getty Images]
Američki predsjednik George W. Bush je potpisao i time proglasio zakon kojim se reafirmira podrška njegove zemlje za pristupanje NATO-u Albanije, Hrvatske, Gruzije, Makedonije i Ukrajine, rečeno je u izjavi iz Bijele kuće u utorak (10. april).
NATO-ov Akt o konsolidaciji sloboda iz 2007. također otvara vrata za priširenje nove američke vojne pomoći na ovih pet zemalja tokom fiskalne godine 2008.
Na svom samitu u Rigi održanom u novembru 2006, Alijansa je jasno stavila do znanja da zemlje koje su ispunile političke i vojne uslove za članstvo mogu očekivati da će biti pozvane na pridruživanje ovom 26-članom paktu tokom njegovog samita 2008. godine.
Albanija, Hrvatska i Makedonija, koje su u maju 2003. potpisale Jadransku povelju uz podršku SAD, i učestvuju u Akcionom planu za članstvo u NATO-u od 2002, doprinijele su sa ukupno 300 pripadnika trupa Međunarodnim sigurnosnim snagama u Afganistanu pod vodstvom Alijanse.
NATO je intenzivirao dijalog o članstvu s Ukrajinom i Gruzijom 2005. tj. 2006, ali nijednoj od njih još nije odobren MAP.
Gruzija je doprinijela s 850 pripadnika trupa Multinacionalnim snagama u Iraku pod vodstvom SAD, i planira poslati dodatnih 1.550 vojnika, dok je Ukrajina završila svoju ulogu u operaciji u decembru 2005.
"Zavisno od njihove kontinuirane implementacije demokratske, odbrambene i ekonomske reforme, te njihove voljnosti i sposobnosti ispunjavanja odgovornosti članstva u NATO-u i jasnog izražavanja nacionalne namjere u tom smislu, Kongres poziva na blagovremeni prijem Albanije, Hrvatske, Gruzije, Makedonije i Ukrajine u Organizaciju sjevernoatlantskog pakta, u cilju promoviranja sigurnosti i stabilnosti u Evropi," kaže se u NATO-vom Aktu o konsolidaciji sloboda iz 2007.
Taj zakon, koji je 6. februara uveo senator iz Indijane Richard Lugar, republikanac od ranga u komitetu za vanjske odnose, odobrio je Senat 16. marta, a Predstavnički dom 26. marta.
On je stupio na snagu nakon odobrenja od strane Busha u ponedjeljak.
"Od kraja Hladnog rata, NATO evoluira u cilju ispunjavanja novih sigurnosnih potreba 21. stoljeća," izjavio je Lugar kod uvođenja akta.
"Ako NATO treba i dalje biti istaknuta Alijansa za sigurnost i služiti interesima odbrane svog članstva, on mora nastaviti evoluirati i ta evolucija mora uključivati proširenje."
Kad je Senat odobrio taj zakon, Lugar je pohvalio Albaniju, Hrvatsku i Makedoniju zbog njihovog napretka u sprovedbi niza demokratskih, ekonomskih i vojnih reformi koje zahtijeva NATO.
"Ja vjerujem da bi u konačnici članstvo u NATO-u za ovih pet zemalja predstavljalo uspjeh za Evropu, NATO i Sjedinjene Države, nastavkom proširenja zone mira i sigurnosti," izjavio je senator.
Tri balkanske zemljie i dvije bivše sovjetske republike će sad biti podobne za prijem do $42m pomoći u sklopu NATO-vog Akta o učešću iz 1994, zakona sačinjenog u cilju olakšavanja američke podrške za članstvo u NATO-u, kao i sigurnosne pomoći koja će se dodjeljivati u okviru budžeta za 2008, izvještava Washington File u utorak.
Umanjujući ruske sigurnosne zabrinutosti oko mogućeg pristupanja NATO-u Gruzije i Ukrajine, američka državna sekretarka Condoleezza Rice je izjavila da bi Moskva umjesto toga trebala podržavati kandidaturu za članstvo svojih susjeda.
"Mi duboko vjerujemo da će mreža jakih demokratskih, nezavisnih država koje rastu i prosperiraju i stoga su stabilne, biti od koristi Rusiji, a neće joj štetiti," rekala je ona grupi stranih novinara u utorak.
Srbijanski sud osudio "Škorpione" za ubistva u Srebrenici
Četiri pripadnika paravojne grupe dobili kazne zatvora između pet i 20 godina, zbog mučenja i ubistva šest Muslimana u julu 1995.
Rođaci žrtava kažu da nisu zadovoljni presudom.
Igor Jovanović za Southeast European Times iz Beograda – 11/04/07
Rođaci šest ubijenih Muslimana iz grada Srebrenice u istočnoj Bosni napuštaju specijalni sud za ratne zločine Srbije u Beogradu u utorak, nakon suđenja četvorici srbijanskih pripadnika milicije. [Getty Images]
Sud za ratne zločine u Beogradu je u utorak (10. aprila) osudio četiri pripadnika srbijanske paravojne jedinice na ukupno 58 godina zatvora zbog ubistva šest muslimanskih muškaraca iz Srebrenice.
Peti član tzv. jedinice Škorpioni, Aleksandar Vukov, oslobođen je zbog nedostatka dokaza o svojoj umiješanosti u ubistva, do kojih je došlo u blizini sela Trnova u Bosni i Hercegovini (BiH).
Sami optuženi su napravili video-snimak egzekucije, koji je korišten kao dokaz na sudu, u julu 1995.
Na njemu je prikazano kako oni izvode šest zarobljenika, od kojih trojicu maloljetnika, iz kamiona.
Snimak se završava tako što su Škorpioni ubili mučene zarobljenike jednog po jednog, pucajući im u leđa.
Srbijanski tužioci su utvrdili da su žrtve bile Admir Alispahić, Safet Fejzić, Sidik Salkić, Smajl Ibrahimović, Juso Delić i Dino Salihović.
Snimak je po prvi put prikazan na suđenju bivšem jugoslovenskom predsjedniku Slobodanu Miloševiću na UN-ovom tribunalu za ratne zločine u junu 2005.
Samo nekoliko dana kasnije, srbijanska policija je uhapsila petoricu Škorpiona.
Carla del Ponte, glavna tužiteljka tribunala, često kritizira Beograd, ali ovom prilikom je pohvalila srbijanske vlasti, kazavši da su obavile briljantnu operaciju.
Suđenje u Beogradu je počelo krajem 2005.
Glasnogovornik srbijanskog tužilaštva za ratne zločine Bruno Vekarić ga je opisao kao vrlo važan predmet, kojim će se "jasno distancirati srbijansko društvo i pravosuđe od zločina počinjenih u Srebrenici 1995".
Jedini koji je izjavio krivicu bio je Pero Petrašević, koji je u utorak osuđen na 13 godina zatvora.
Drugi optuženi su tvrdili da snimak ubistva ne predstavlja originalnu traku i zahtijevali su da se on ukloni sa spiska dokaza.
Slobodan Medić i Branislav Medić dobili su maksimalnu kaznu zatvora od 20 godina. Aleksandar Medić, optužen za pomaganje u zločinu, osuđen je na pet godina.
Još jedan pripadnik Škorpiona koji se vidi na snimku, Slobodan Davidović, je u zatvoru u Hrvatskoj, gdje je bio uhapšen.
Objašnjavajući presudu, sutkinja Gordana Božilović-Petrović je rekla kako je dokazano da je komandant jedinice Slobodan Medić naredio drugima da počine ratni zločin nad civilima.
Medić je naredio i snimanje egzekucije kao "uspomene", izjavila je sutkinja.
Nakon izricanja presude, tužilac za ratne zločine Vladimir Vukčević je izjavio da je samo "dijelom" zadovoljan, dodavši da će se žaliti Vrhovnom sudu Srbije.
"Nije lako izreći presudu za takav ratni zločin," izjavio je Vukčević za novinare.
U isto vrijeme, on je pohvalio "efikasnost procesa".
Predstavnica porodica žrtvava Nataša Kandić je izjavila da presuda "nije žrtvama donijela pravdu".
Tokom suđenja, Kandićeva je tvrdila da su Škorpioni bili pod nadležnošću srbijanske policije, dok je sud presudio da je jedinica uglavnom operirala u sklopu tzv. Srpske vojske iz Hrvatske.
Ostalo je nejasno kako su Škorpioni bili u situaciji da drže šest Bošnjaka u zarobljeništvu, rekla je Kandićeva.
Članovi porodica žrtava su bili preneraženi što su neki optuženici dobili male, ili, u slučaju Vukova, nikakve kazne.
"Oni su pobili djecu, a ipak je jedan od njih oslobođen, a jedan osuđen na pet godina zatvora.
Gdje još na svijetu možete vidjeti tako nešto?
Ja nisam zadovoljna i nikad neću biti," rekla je Nura Alispahić, majka jedne žrtve.
Safeta Muhić, sestra žrtve Safeta Fejzića, opisala je presudu kao "krajnje sramotnu i za sud i za državu (Srbiju)".
Predmet sad ide na Vrhovni sud, koji može potvrditi presudu ili naložiti novo suđenje.
BiH i Hrvatska žele postići sporazum o predloženom mostu
Hrvatska želi povezati poluostrvo s kopnom, a BiH se brine da će taj projekat blokirati pomorski saobraćaj i nanijeti ekonomsku štetu njenoj luci Neum.
Nataša Radić za Southeast European Times iz Zagreba -- 11/04/07
Dvije obalske zone Hrvatske razdvojene su bosanskom teritorijom. [Getty Images]
Hrvatska vlada je potvrdila planove o gradnji mosta kojim se povezuje poluostrvo Pelješac s kopnom.
Dvije zone, obje dijelovi Hrvatske, razdvojene su malim dijelom obale koji pripada Bosni i Hercegovini (BiH).
Iako se Sarajevo u početku protivilo tom planu, sad je postignut sporazum o ključnoj tački sporenja, čime je izbjegnut potencijalno ozbiljan spor između ovih bivših jugoslovenskih republika.
"Vlada Hrvatske je uputila vlastima BiH prihvatljiv prijedlog za izgradnju mosta Pelješac-kopno," izjavio je BiH ministar Transporta i komunikacija Božo Ljubičić.
Zvaničnici u BiH su se brinuli da će most -- koji je prvobitno planiran u visini od samo 35 metara -- blokirati izlaz njihove zemlje na Jadran, čime bi se ometao pristup luci Neum i onemogućilo obavljanje pomorskog saobraćaja.
Od tada su se dimenzije mosta izmijenile.
Nadalje, Hrvatska kaže da će BiH ponuditi status "najpovlaštenije nacije" u luci Ploče, lociranoj dalje prema sjeveru jadranske obale.
"Kompanije iz BiH su najbolji klijenti te hrvatske luke," zapazio je premijer Ivo Sanader.
On je rekao da Hrvatska strana razumije zabrinutosti BiH i da čini sve što može da im izađe u susret.
"Mi poštujemo našeg prijatelja i susjeda Bosnu i Hercegovinu, ali također moramo poštivati pravo Hvatske da poveže svoje dvije teritorije mostom," izjavio je premijer.
Čak i ako pomorski saobraćaj bude zaštićen, međutim, most će imati druge ekonomske implikacije po Neum.
Obalni putni saobraćaj trenutno prolazi kroz 35km dug dio bosanske teritorije, i mnogi turisti tu zastaju radi hrane ili kupovine.
To će se promijeniti kad se ovaj projekat završi.
S druge strane, postojeći put je često zagušen tokom ljetnih mjeseci, a granični prijelaz predstavlja smetnju mnogim putnicima.
Pelješački most bit će najveći na zapadnom Balkanu.
Prema trenutnim planovima, on će biti dug 2.300m, širok 150m i visok 55m.
Njegova izgradnja će koštati preko 220m eura, a očekuje se da će trajati četiri godine.
Još uvijek nije poznato da li će most predstavljati dio produžetka autoputa A1, koji trenutno povezuje Zagreb sa Splitom.
Kultura i sport: Albanski pisac Kadare dobio nagradu za poeziju
Italija je odala počast albanskom piscu Ismailu Kadareu.
Također u okviru novosti iz kulture i sporta: turski teniser Marsel Ilhan probio se među Top 100 na rang listi ATP-a, a ženska rukometna reprezentacija Rumunije pobijedila na Svjetskom kupu GF.
Albanski pisac Ismail Kadare. [Reuters]
Albanski pisac Ismail Kadare dobio je u nedjelju (26. septembar) u Italiji nagradu za poeziju "Lirici Pea". Na 57. izdanju te manifestacije Kadareu je odata počast za promoviranje poezije i slobode u jednoj izoliranoj zemlji.
Naredne godine će početi radovi za restauraciji srednjevjekovnog zamka na Magliću u blizini srbijanskog grada Kraljeva.
Većinu sredstava odvojit će italijansko ministarstvo vanjskih poslova.
Obnova će koštati 152.000 eura.
Ženska rukometna reprezentacija Rumunije pobijedila je u subotu (25. septembar) u Svjetskom kupu GF, porazivši u finalu Norvešku.
Ta reprezentacija pobijedila je u Svjetskom kupu GF i prošle godine.
Holivudska glumica Angelina Jolie odabrala je bosansku glumicu Žanu Marjanović za zvijezdu u svom prvom režiserskom debiju.
To je film o ljubavnoj priči postavljen u Bosni i Hercegovini tokom sukoba iz perioda 1992-1995.
Film će se snimati u Budimpešti i Sarajavu.
Film Srđana Karanovića "Besa" odabran je kao kandidat Srbije u utrci za Oskara 2011. za najbolji film na stranom jeziku, objavljeno je u petak (24. septembar) iz srbijanske Akademije filmskih umjetnosti i nauka.
Američka ambasada u Skoplju podržat će obnovu i konzervaciju fresaka iz 4. vijeka iz bazilike u Stobima.
Makedonska ministrica kulture Elizabeta Kančeska-Milevska i američki ambasador Philip Reeker potpisali su u ponedjeljak (27. septembar) sporazum o nepovratnim sredstvima vrijedan 53.000 eura.
Reeker je izjavio da će se u okviru američke donacije podržati i očuvanje sv. Bogorodice Perivlepte u Ohridu, tursko kupatilo u Tetovu i Daut-pašin hamam u Skoplju.
Turski teniser Marsel Ilhan pridružio se u nedjelju (26. septembar) grupi od 100 najboljih igrača na rang-listi ATP-a, postavši prvi turski igrač koji je to postigao.
Ilhan je skočio za šest mjesta na 96. poziciju, nakon što je porazio Indijca Somdeva Devvarmana na muškom teniskom turniru "Turk Telecom 2010".
Istanbul će od16. do 20. oktobra biti domaćin prvog međunarodnog festivala klasične muzike, u sklopu manifestacija kojima se slavi njegova titula Evropske prijestolnice kulture za 2010.
Prvo izdanje Festivala klasične muzike u Istanbulu bit će održano pod motom "Prelazak" i okupit će ansamble klasične muzike iz Evrope i Sjedinjenih Država.
(Razni izvori -- 22/09/10-29/09/10)
Albanska pjevačica se nada da će biti među prvih deset u Evropi
Moderna ritam i bluz numera pobijedila je na godišnjem albanskom "nacionalnom festivalu", podigavši nade o dobrom nastupu u Oslu.
Manjola Hala za Southeast European Times iz Tirane -- 01/04/10
Jednodecenijska karijera Juliane Pashe načinila je od nje jednog od najpopularnijih albanskih pjevača. [Eurovizija]
Pjesma Juliane Pashe "Sve je vezano za tebe" pobijedila je na 48. godišnjem nacionalnom muzičkom natjecanju u Albaniji -- bolje poznatom kao nacionalni festival -- i ona će ove godine na eurovizijskom natjecanju u Oslu predstavljati Albaniju.
Pasha je stigla na prvo mjesto s 133 poena, 13 više od Anjeze Shahini, koja je izvela pjesmu "U ogledalu".
Pjesma "Sve je vezano za tebe" je ljubavna priča izvedena uz energičnu muzičku pozadinu.
Pasha kaže da je intenzitet te pjesme takav "da se da smisao vašem svijetu, i onaj koji vas nikad neće napustiti, jer ne možete živjeti bez njega".
Pasha, čija karijera obuhvaća jednu deceniju, dobro je poznata u šou biznisu Albanije i izgradila je svoju reputaciju na verzijama uživo soul i pop numera.
Ovaj put, ona se povjerila kompozitoru Arditu Gjebrei, koji ju je oblikovao u plesnoj R&B numeri.
Rezultat je bilo prvo mjesto.
Video spot su producirali istaknuti albanski producent Pali Kuke i njegov sin Ergin.
Naredna stanica Pashe je Oslo.
"Pobijedila sam na nacionalnom festivalu, iako to nisam očekivala ... i očekujem od mog nastupa na Euroviziji da nas odvede makar među deset finalnih pjesama," kaže ona.
Ljubitelji dijele njen san i govore o živahnom nastupu uživo i moćnom glasu koji se pokazuju u pjesmi "Sve je vezano za tebe".
Jedan ljubitelj Eurovizije po imenu Fabian izjavio je za SETimes da je ta pjesma "tipična za eurovizijsko natjecanje, i žao mi je što u njoj nema nota albanske muzike.
Ona ipak zvuči moćno, što daje nadu za dobro mjesto u finalu."
Pasha vidi prilično političku prirodu procesa glasanja kao barijeru za osvajanje višeg mjesta na eurovizijskom takmičenju.
Ona i drugi vjeruju da televoting javnosti ide uglavnom po nacionalnim linijama.
Kako bi se to ublažilo, Referentna grupa EBU-a za natjecanje za pjesmu eurovizije odlučila je prošle godine uvesti odlučivanje žirija u završno glasanje.
Najviše mjesto koje je Albanija osvojila na tom popularnom natjecanju bio je nastup Anjeze Shahini 2005. s pjesmom "Slika tebe".
Pjesma "Sve je vezano za tebe" ispunjava standarde eurovizijskih parametara po tome da traje tri minute bez pauza i pomoćnih vokala.
Na pozornici neće biti koreografije, samo pjevačica i violinista.
Pasha će izvesti pjesmu "Sve je vezano za tebe" 25. maja na prvom polufinalu Eurovizije.
Ostale zemlje koje te noći nastupaju su Bjelorusija, Belgija, Bosna i Hercegovina, Estonija, Finska, Makedonija, Grčka, Island, Latvija, Malta, Moldavija, Poljska, Portugal, Rusija, Srbija i Slovačka.
Diplomatski dnevnik: grčka ministrica Bakoyannis stigla u Ankaru na razgovore
Tokom službene posjete Ankari, grčka ministrica vanjskih poslova razgovarala je o kandidaturi Turske za EU, situaciji na Kipru i saradnji u polju trgovine i energetike.
Također ove sedmice: Makedonija gleda da okupi podršku svojoj kandidaturi za pristupanje NATO-u.
Grčka ministrica vanjskih poslova Dora Bakoyannis susrela se s turskim liderima i prisustvovala konferenciji o doprinosu žena lokalnim vlastima. [Getty Images]
Grčka podržava kandidaturu Turske za pridruživanje EU, izjavila je u subotu (8. mart) grčka ministrica vanjskih poslova Dora Bakoyannis nakon sastanaka s turskim zvaničnicima u Ankari.
Tokom svoje posjete, Bakoyannisova je održala razgovore sa svojim kolegom Alijem Babacanom, premijerom Recepom Tayyipom Erdoganom i predsjednikom Abdullahom Gulom.
Među ključnim temama bili su kiparsko pitanje, te bilateralna saradnja u polju trgovine i energetike.
Bakoyannisova je također prisustvovala konferenciji o doprinosu žena lokalnim vlastima, koju je u znak obilježavanja Međunarodnog dana žena organizirala vladajuća Partija pravde i razvoja.
Makedonski predsjednik Branko Crvenkovski stigao je u utorak (11. mart) u dvodnevnu službenu posjetu Slovačkoj.
On će se susresti sa svojim kolegom Ivanom Gašparovićem, kao i premijerom Robertom Ficom i potpredsjednicom predsjednika parlamenta Annom Belousovovom.
Tokom posjete bit će potpisan bilateralni sporazum o međunarodnom transportu ljudi i roba.
Makedonski ministar vanjskih poslova Antonio Milošoski otpočeo je u ponedjeljak (10. mart) dvodnevnu posjetu Holandiji, na poziv kolege Maxima Verhagena.
Milošoski se treba susresti s predstavnicima holandskog Instituta za višepartijsku demokratiju i obratiti se komitetu za vanjske poslove parlamenta.
Očekuje se da će u žiži diskusija biti bilateralne veze, situacija na Balkanu i nade Makedonije da će dobiti poziv za članstvo u NATO-u na aprilskom samitu Alijanse u Bukureštu.
Bugarska pokušava razvijati odnose sa svojim susjedima na osnovu principa i kriterija Evrope, izjavio je u nedjelju (9. mart) predsjednik parlamenta Georgi Pirinski.
Taj komentar uslijedio je tokom trodnevne posjete Makedoniji, gdje se on susreo s najvišim liderima.
Francuska je u srijedu (5. mart) obećala da će ubrzati proces pristupanja Hrvatske EU.
Ministar vanjskih poslova Bernard Kouchner dao je to obećanje tokom sastanka sa svojim hrvatskim kolegom Gordanom Jandrokovićem u Parizu.
On je također na Hrvatsku apelirao da pojača svoje napore, posebno u smislu pravosudne reforme i borbe protiv korupcije, zapazivši da je Zagreb do sad otvorio samo 14 od ukupno 33 poglavlja acquisa.
Govoreći u četvrtak (6. mart), albanski premijer Sali Berisha izjavio je da će zagovarati važnost podrške Kosovu i njegovog priznavanja za nezavisnu državu na predstojećem dvodnevnom samitu Organizacije islamske konferencije.
On se u četvrtak otvara u Dakaru, Senegal.
Bugarski predsjednik Georgi Parvanov i njegov makedonski kolega Branko Crvenkovski susreli su u srijedu (5. mart) u Sofiji.
Parvanov je izjavio da je njegova zemlja bila prva koja je priznala Makedoniju pod njenim ustavnim imenom i da Bugarska podržava aspiracije triju zemalja Jadranske povelje -- Albanije, Hrvatske i Makedonije -- za članstvo u NATO-u.
Mađarski premijer Ferenc Gyurcsany susreo se u utorak (4. mart) u Budimpešti sa svojim albanskim kolegom Salijem Berishom.
Gyurcsany je pohvalio nivo diplomatskih veza između dvaju zemalja i rekao da Mađarska podržava nastojanja Albanije za članstvo u NATO-u.
Dvojica premijera potpisali su sporazum o saradnji u polju obrazovanja, nauke i kulture.
(Razni izvori – 04/03/08-11/03/08)
Nauka i tehnologija: Beograd domaćin konferenciji Životni okoliš za Evropu
Ministri životnog okoliša desetina zemalja okupili su se u glavnom gradu Srbije i razgovarali o tome kako zaštititi biodiverzitet u Evropi.
Također ove sedmice: Grčki naučnici upozoravaju da pepeo od ljetnih požara predstavlja kontinuiranu opasnost po zdravlje.
[Životni okoliš za Evropu]
Zaštita biodiverziteta u Evropi bila je u ključnoj žiži konferencije koja je okupila ministre životnog okoliša 44 države članice UN-ove Ekonomske komisije za Evropu.
Održana u Beogradu od srijede (10. oktobar) do petka, ona je okupila i predstavnike međunarodnih organizacija i NVO.
Na forumu, Vijeće Evrope predstavilo je izvještaj o napretku programa Panevropske ekološke mreže.
U Nišu u Srbiji je u četvrtak (11. oktobar) započeo trodnevni međunarodni simpozij o dijagnosticiranju i tretmanu osteoporoze.
Događaj je organiziralo ministarstvo zdravlja Srbije u saradnji s Međunarodnom fondacijom za osteoporozu.
Makedonski premijer Nikola Gruevski objelodanio je novu vladinu inicijativu usmjerenu na to da se studentima viših godina na univerzitetu kupe novi kompjuteri.
U sklopu projekta, svaki student će do 15. decembra dobiti po 200 eura za kupovinu kompjutera.
Albanska vlada pokrenula je pilot projekat za obavljanje javnih nabavki putem interneta.
Cilj je smanjiti troškove i suzbiti korupciju.
Projekat podržava UN u okviru svojih Milenijumskih razvojnih ciljeva.
Grčko ostrvo Rodos bilo je od srijede (10. oktobar) do nedjelje domaćin 5. godišnjem Dijalogu između civilizacija.
Ovaj forum predstavlja platformu za razgovore o kulturi, civilizaciji, ulozi vjere i prava i drugim temama.
Grčki naučnici upozoravaju da pepeo od razornih ljetnih požara može izazvati ozbiljne zdravstvene probleme.
Istraživači su pronašli visoku koncentraciju olova, arsena i bakra u oblastima pogođenim katastrofom.
Za dugoročnu izloženost tim elementima se zna da uzrokuje izmjene u DNK i probleme s nervnim sistemom.
(Razni izvori - 08/10/07-15/10/07)
Poslovni pregled: Makedonija dočekala trećeg mobilnog operatera
VIP Operator počeo je s radom u Makedoniji.
Također u poslovnim novostima ove sedmice: počela izgradnja velikog gasovoda koji povezuje Bosiljevo i Split u Hrvatskoj, a u Turskoj poništen tender za 3G licence.
Predstavnici Mobilkoma Austrija i VIP Operatora održali su u srijedu (19. septembar) u Skoplju pres-konferenciju kojom je obilježen početak rada ove kompanije u Makedoniji. [Tomislav Georgiev]
U srijedu (19. septembar) počeo je s radom treći mobilni operater u Makedoniji -- VIP Operator, podružnica grupacije Mobilkom Austrija.
Tarife ovog operatera su za 51% niže od prosjeka u zemlji.
Stopa korištenja mobilnih telefona u Makedoniji je jedna od najnižih u Evropi, a broj poziva je među najvišima.
Pet čeških proizvođača obnovljive energije, članova Asocijacije za obnovljivu energiju u zajednici (CREA), obavilo je u utorak (18. septembra) prezentaciju svojih usluga u Tirani.
Iz tih kompanija kažu da Albanija ima velike vodene resurse i pruža stranim investitorima mnoge mogućnosti za razvoj tih resursa i za pružanje zemlji pomoći u premošćivanju njene hronične elektroenergetske krize.
Stopa rasta BDP-a Bugarske ubrzala se s godišnjih 6,2% u prvom kvartalu 2007. i 6,4% u drugom kvartalu 2006. na 6,6% u drugom kvartalu 2007, pokazuju službene cifre koje je ove sedmice objavio Nacionalni zavod za statistku.
BDP ove zemlje je prošlog kvartala dostigao nivo od 12,51 milijardi eura.
Hrvatski operater za transport gasa Plinacro objavio je u nedjelju (16. septembar) pokretanje građevinskih radova na velikom gasovodu koji povezuje Bosiljevo i Split.
Očekuje se da će taj projekat, vrijedan 180m eura, biti završen 2010.
Narodna banka Grčke prema izvještajima planira otvoriti još deset filijala u Egiptu, što bi bilo ukupno 11.
Kathimerini u četvrtak (20. septembar) izvještava da ova banka razmatra i mogućnost otkupa Banque Du Caire, koja ima 230 filijala i 6,3% tržišnog udjela u toj zemlji.
Vlada Crne Gore prijevremeno je otplatila dug Međunarodnoj banci za obnovu i razvoj (IBRD) u iznosu od 19m eura, izjavila je glasnogovornica ministarstva finansija Ana Miljanić.
Taj potez je uslijedio zbog povoljne realizacije budžeta.
Odbor za telekomunikacije poništio je tender za 3G licence u Turskoj, izvještava list Zaman u četvrtak (20. septembar).
Ova jednoglasna odluka uslijedila je zbog činjenice da za tender nisu postavljeni nikakvi posebni uslovi.
Pobijedio je jedini ponuđač Turkcell, ponudom od 321m eura.
Željeznička kompanija Republike Srpske (RS), Željeznice Republike Srpske, uložit će 62m eura u obnovu infrastrukture i željezničke mreže.
Kompanija planira i nabaviti nove lokomotive i vagone, izjavio je ministar transporta RS Nedeljko Čubrilović.
On je izjavio da će kompanija ići na posudbu neophodnih sredstava.
Italijanska kompanija LegaCoop kaže kako planira ulaganja u skijaško odmaralište Brezovica na jugozapadu Kosova.
Tender za skijaško odmaralište trebao bi biti objavljen uskoro; očekuje se da će Kosovska povjerenička agnecija privatizirati to odmaralište prije zime.
Brezovica se nalazi na visini od 900 do 2.500m i ima 14 skijaških staza.
(Razni izvori 14/09/07-21/09/07)
Makedonski predsjednik Ivanov govorio u Atlantskom vijeću u Vašingtonu
VAŠINGTON, Sjedinjene Države -- Izgledi za članstvo u NATO-u ujedinjuju makedonsko društvo, bez obzira na etničke, vjerske i političke razlike, izjavio je u utorak (1. februara) makedonski predsjednik Gjorge Ivanov predstavnicima Atlantskog vijeća u Vašingtonu.
On je također izrazio nadu da će Skoplje uskoro dobiti poziv na pridruživanje tom paktu, te saopćio da je članstvo osnovni prioritet Makedonije.
Ivanov predvodi makedonsku delegaciju na susretima s članovima kongresa, kao i sa zamjenikom pomoćnika državnog sekretara Thomasom Countrymanom. (MIA, Inpress - 01/02/11)
Nauka i tehnologija: Makedonija raspravlja o tome da bude domaćin centru za tomografiju emisijom pozitrona
Predstavnici vlade Makedonije susreli su se s Međunarodnom agencijom za atomsku energiju radi razgovora o ustanovljavanju medicinskog centra PET.
Također ove sedmice: bugarski naučnici upozoravaju da se ne proširuje upotreba lijekova zasnovanih na algama.
Predstavnici Makedonije održali su sastanak s Međunarodnom agencijom za atomsku energiju u Beču. [Getty Images]
Delegacija vlade Makedonije održala je u ponedjeljak (18. juna u Beču razgovore s visokim predstavnicima Međunarodne agencije za atomsku energiju, u cilju diskutiranja o mogućnosti centra za tomografiju emisijom pozitrona (PET) u ovoj balkanskoj zemlji.
Pokretanje i korištenje PET-a, medicinskog i istraživačkog sredstva, ojačalo bi dijagnostiku i terapeutiku u različitim poljima medicine.
Bugarski naučnici upozorili su da bi lijekovi s algama mogli biti loši za kosti ako bi se uzimali na duži period, zbog radioaktivnog stroncija koji se nakuplja u ovim prostim živim vodenim organizmima.
Ovo je objavio Institut za nuklearna istraživanja bugarske Akademije nauka na jednoj novinskoj konferenciji u Sofiji.
Vijeće za naučno-tehnološka istraživanja Turske objavilo je pokretanje novog programa grantova usmjerenog na davanje podrške istraživačkim i razvojnim studijama vezanim za mala i srednja preduzeća.
Programom se predviđaju sredstva za finansiranje i do 75% cijene projekata, s gornjim limitom od 228.521 eura.
Hrvatski ministar nauke, obrazovanja i sporta Dragan Primorac otvorio je u Zagrebu novi Institut za antropologiju.
On je rekao da će ta institucija odigrati važnu ulogu u razvoju interdisciplinarnih nauka u Hrvatskoj.
Samo 16% građana Bosne i Hercegovine (BiH) koristi internet, kako se kaže u nedavnoj studiji organizacije Gemius Audience, vodeće agencije za onlajn istraživanja u istočnoj Evropi.
Prema tom ispitivanju, prosječni korisnik interneta u BiH je muškarac, iz Sarajeva, starosti od 25 do 32 godina.
Rumunija će od EU dobiti 47m eura za provedbu projekata obrazovanja u oblasti IT u sklopu programa eContent Plus i Sigurniji internet, objavilo je u utorak (19. jun) ministarstvo informacionih tehnologija i komunikacija.
Ministarstvo je organiziralo prezentacije u cilju informiranja potencijalnih korisnika kako da ostvare pristup sredstvima EU.
(Razni izvori – 18/06/07-25/06/07)
Riceova pozvala na poštivanje sekularne demokratije u Turskoj
Američka državna sekretarka Condoleezza Rice apelirala na poštivanje "sekularnih demokratskih principa" u Turskoj, u svjetlu spornog sudskog predmeta usmjerenog na zatvaranje vladajuće stranke.
Ayhan Simsek za Southeast European Times -- 17/04/08
SAD prate pravni proces vezan za napore na zatvaranju vladajuće turske stranke AKP, izjavila je u utorak (15. april) američka državna sekretarka Condoleezza Rice. [Getty Images]
Američka državna sekretarka Condoleezza Rice obratila se u Vašingtonu u utorak (15. aprila) 27. sjednici Američko-turskog vijeća, rekavši da Vašington pažljivo prati sudski predmet protiv vladajuće, porijeklom islamističke, Partije pravde i razvoja (AKP). "Mi vjerujemo i nadamo se da će se o ovom [predmetu] odlučivati u okviru sekularnog demokratskog konteksta u Turskoj i u skladu s njenim sekularnim demokratskim principima," rekla je Riceova.
Glavni tužilac Turske optužio je prošlog mjeseca AKP da je "fokalna tačka za antisekularne aktivnosti", te je zatražio zabranu za njene vodeće članove, među kojima i za premijera Recepa Tayyipa Erdogana.
Predsjednik Evropske komisije Jose Manuel Barroso kritizirao je taj predmet i apelirao na najviši sud Turske da u donošenju presude u obzir uzme evropske standarde.
Riceova je međutim pristupila opreznije.
Izražavajući uvjerenost u tursku demokratiju, ona je naglasila sekularne principe, kao i slobodnu volju građana.
"Turski narod, turski glasači, razriješit će poteškoće koje pred njima stoje u okviru svog sekularnog demokratskog konteksta," izjavila je Riceova.
Ona je također Ankaru pozvala da izmijeni član 301, propis usmjeren protiv "vrijeđanja turskog bića", koji su tužioci upotrijebili protiv desetina pisaca, među kojima i nobelovca Orhana Pamuka. "Mi i dalje ohrabrujemo Tursku da prizna i zaštiti građanska prava svih vjerskih i etničkih grupa, između ostalog i time što će ponovno otvoriti sjemenište ekumenskog patrijarha Halkija kao
stručnu školu," rekla je ona. ATC, jedan od najvećih foruma dvaju zemalja, ima za svrhu jačanje tursko-američkih odnosa promoviranjem komercijalnih, vojnih, tehnoloških i kulturnih odnosa.
Na forumu su učestvovali turski ministar odbrane Vecdi Gonul, turski general-pukovnik Hilmi Akin Zorlu i američki general-pukovnik John Sattler.
Ponovivši podršku borbi Turske protiv Kurdistanske dadničke partije (PKK), Riceova je naglasila da SAD i njeni evropski partneri rade na eliminaciji bezbjednog utočišta te terorističke grupe na sjeveru Iraka i na presijecanju njenih kriminalnih i finansijskih mreža u Evropi.
Sattler je turske organe odlučivanja pozvao da primijene više od pukih vojnih sredstava na PKK i da "izrade sveobuhvatan pristup i pruže ruku kurdskom stanovništvu".
On je rekao da ne zagovara opću amnestiju za PKK, nego strategiju odvajanja njenih okorjelih članova od onih koji bi se mogli vratiti mirnom životu.
Trodnevna konferencija je bila usmjerena i na bilateralne ekonomske veze.
Turski državni ministar za vanjsku trgovinu Kursad Tuzmen naglasio je da su mogućnosti za firme iz obaju zemalja obećavajuće i da sve više američkih kompanija premješta svoja regionalna sjedišta u Tursku.
Prema riječima Tuzmena, 834 takve firme uložile su u Tursku 5,8 milijardi eura.
Američke trupe čuvaju kosovsku granicu
Dok KFOR smanjuje svoj obim, američki mirovnjaci će igrati veću ulogu na nemirnom sjeveru Kosova.
Muhamet Brajshori za Southeast European Times -- 29\12\10
Američke trupe KFOR-a bit će u sklopu reorganizacije raspoređene na sjever Kosova. [Reuters]
Američke trupe KFOR-a spremne su za raspoređivanje na sjever Kosova početkom naredne godine, u sklopu općeg restrukturiranja snaga, saopćili su ove sedmice za SETimes zvanični izvori.
Međutim, "raspoređivanje američkih trupa na sjeveru ne znači i da će biti povučene druge nacije koje su sad tamo," saopćio je komandant KFOR-a Erhard Buhler.
"Sigurnosna situacija na Kosovu se zadnjih godina popravila," izjavio je za SETimes zamjenik šefa za javne poslove KFOR-a Jürgen Bredtmann.
Kao rezultat toga, pojasnio je on, Vijeće NATO-a odlučilo je dodatno smanjiti broj tamošnjih savezničkih snaga, a kao rezultat toga, korekcije će vršiti i KFOR.
Broj pripadnika trupa bit će smanjen sa 8 na 5 hiljada, a namjesto sadašnja četiri, bit će formirana dva bataljona.
"Počev od marta 2011, KFOR će imati dvije multinacionalne borbene grupe, jednu sa sjedištem u bazi Bondsteel, na čelu s Amerikancima, te jednu sa sjedištem u Peći, na čelu s Italijanima," izjavio je Bredtmann.
"Sve jedinice obaju multinacionalnih borbenih grupa mogu se rasporediti po cijelom Kosovu; one su fleksibilne, mobilne i na kopnu i po zraku.
Sve u svemu, KFOR će se sastojati od trupa iz 31 zemalja na 12 terenskih kampova širom Kosova," kaže on.
U sklopu te reorganizacije, postojeći sektor 2 KFOR-a -- lociran u regionu Gnjilana -- ujedinit će se sa sektorom 4 KFOR-a u Mitrovici.
U međuvremenu, prošlog ljeta, američke trupe su već preuzele kontrolu nad sektorom 3, koji obuhvaća region Prištine.
Komandant američkih trupa KFOR-a Francisco J. Neuman izjavio je da su njegovi vojnici "spremni reagirati na svaku situaciju u bilo kom dijelu Kosova".
Američke trupe imaju više helikoptera od svih ostalih kontingenata na Kosovu, zbog čega su one sposobnije za angažman na sjeveru, dodao je on.
Bredtmann je potvrdio da će američki vojnici učestvovati u čuvanju granice između Kosova i Srbije.
"Naravno, KFOR će nastaviti patrolirati duž administrativne linije, kao i duž drugih granica Kosova, kao što je KFOR i do sad radio zajedno s kosovskom graničnom policijom, te duž administrativne linije razgraničenja u uskoj koordinaciji zajedno sa Oružanim snagama Srbije," izjavio je on.
Te promjene, naglašavaju izvori KFOR-a, ne znače da će Francuska povlačiti svoje vojnike.
"Počev od marta 2011, francuske snage ostat će u okviru KFOR-a i ostat će u kampu Novo Selo, u sklopu Borbene grupe istok, sa sjedištem u bazi Bondsteel.
Stoga će situacija biti neizmijenjena.
KFOR će i dalje biti nadležan za bezbjednu i sigurnu sredinu i slobodu kretanja širom Kosova," izjavio je Bredtmann.
"Francuska neće napustiti Kosovo," izjavio je odlazeći komandant francuskog kontingenta Frank Barrera.
"KFOR se trenutno restrukturira i četiri bataljona će se uskoro pretvoriti u samo da bataljona, koji će biti spremni gdje god bude postojala potreba, a francuske snage će uvijek biti tu."
"Američka vojna prisutnost, a i prisutnost svih drugih nacija, vrlo je važna za sigurnost sjevernog Kosova," izjavio je Barrera, opisujući tamošnju situaciju kao "stabilnu, ali krhku".
Lokalni analitičari kažu kako se nadaju da će se tim restrukturiranjem doprinijeti održavanju stabilnosti na dijelu Kosova koje je i dalje u velikoj mjeri van vladine kontrole.
"Preuzimanjem sjevernog Kosova pod svoju kontrolu, američke trupe daju signal da će se tamošnja situacija ponovno pretvoriti u vladavinu prava," izjavio je Ramadan Qehaja, sigurnosni analitičar iz Prištine.
Generalni direktor kosovske policije Reshat Maliqi, izjavio je za SETimes da njegove snage "pozdravljaju svaki korak kojim se ima namjera vratiti vladavina prava" na sjever Kosova.
Uhapšen medijski mogul u Makedoniji
Policija je privela Veliju Ramkovskog, ali pristalice kažu da je on žrtva političkog lova na vještice.
Klaudija Lutovska za Southeast European Times iz Skoplja -- 29/12/10
Makedonska policija 24. decembra privodi medijskog tajkuna Veliju Ramkovskog u okružni sud u Skoplju. [Reuters]
Pristalice jedne medijske organizacije u Makedoniji ogorčene su nakon što je prošle sedmice uhapšen njen vlasnik, uz još nekoliko članova porodice i menadžera te kompanije.
Oni kažu da su tv-stanica A1 i njeni povezani listovi -- Shpic, Vreme i Koha e re -- na meti vlasti iz političkih razloga.
"Tv-stanica A1 ima kapacitete za nastavak rada," ustvrdio je glavni urednik deska A1 Mladen Chadikovski.
Policija je 23. decembra privela vlasnika Veliju Ramkovskog, tokom svoje istrage navoda o prevari i organiziranom kriminalu.
Uhapšeni su i njegova kćerka, brat i bivši i aktuelni direktori te tv-stanice.
U međuvremenu, raspisana je potjernica za sinom Ramkovskog Hedijem, koga organi za sprovođenje zakona nisu mogli locirati.
Ta policijska akcija u sklopu je operacije "Paukova mreža", usmjerene na poreske neplatiše.
Goran Trajkovski, čelnik Ureda za javne prihode, tvrdi da dje Ramkovski stekao oko 17,5 miliona eura sumnjivim načinima -- uključujući tu i poslovanje fiktivnih kompanija -- i prikrio 4,5 miliona eura kako ne bi platio porez.
"Nesolventne kompanije bez zaposlenika izdavale su fakture za obavljene usluge u ogromnim iznosima," kaže Trajkovski.
"Minimalni iznos koji trenutno imamo zabilježen je 54 miliona denara, od jedne kompanije bez zaposlenika i s blokiranim bankovnim računom."
Ramkovski i njegova organizacija već dugo su predmet kontroverzi, i to ne samo zbog navodnog kršenja finansijskih propisa.
"Očito je da se putem tv-stanice A1 širi etnička mržnja," kaže novinar Antonio Sazovski, napadajući, kako on to vidi, zapaljivo izvještavanje te stanice.
Međutim, iz A1 tvrde da je u stvari u pitanju sloboda medija, a ne navodna prevara.
Oni kažu kako su vlasti odlučne da ušutkaju jednu kuću koja često kritizira vladajuću stranku VMRO-DPMNE i vladu na čijem je ona čelu.
Neki analitičari kažu da vlasti nisu poštivale zakonski proces.
"Očito je da su kršena ljudska prava, jer nije poštovana pretpostavka o nevinosti, koja je zagarantirana ustavom," kaže Slađana Taseva, bivša šefica antikorupcijske komisije Makedonije.
Miroslav Vujić, advokat privedenih, izjavio je za medije da ga policija nije po propisu obavijestila o tim hapšenjima.
"Baš ništa ... ne govori da su ljudi pokušali pobjeći tako da bi bio neophodan nalog za pritvor," kaže on.
Predsjednica Osnovnog suda 1 u Skoplju međutim kaže da je postupak bio u potpunosti zakonit.
"Tokom zakonskog roka za podneske, 24 sata, nije uložena nijedna žalba za Veliju Ramkovskog," izjavila je za SETimes predsjednica suda Lidija Nedelkova.
"Uložene su samo tri žalbe, za menadžera TV A1 i za još dvojicu menadžera, ali ih je Sud 1 u Skoplju odbacio kao neosnovane."
Turska i Japan potpisali sporazum o nuklearnoj saradnji
Turski i japanski zvaničnici usuglasili su se o izgradnji nuklearne elektrane na sjeveru Turske.
(Dow Jones - 28/12/10; AFP - 27/12/10; MENAFN - 26/12/10; Zaman, World Bulletin, Kyodo, Yomiuri Shimbun, The Korea Times, Sofijska novinska agencija - 25/12/10; Reuters, AFP, Bloomberg, Zama, Hurriyet, The Japan Times - 24/12/10)
Turski ministar energetike i prirodnih resursa Taner Yildiz. [Reuters]
Turska i Japan potpisali su u petak (24. decembra) memorandum o razumijevanju za izgradnju nuklearne elektrane u crnomorskoj pokrajini Sinop.
Taj neobavezujući sporazum potpisali su japanski ministar ekonomije, trgovine i industrije Akihiro Ohata i gostujući turski ministar energetike Taner Yildiz, koji je izrazio nadu da bi se konačni sporazum mogao postići u roku od naredna tri mjeseca.
Sporazumom od petka mogao bi se popločati put za unaprjeđivanje bilateralne saradnje u drugim energetskim oblastima, kao i za zajedničke tursko-japanske inicijative u trećim zemljama, izjavio je Yildiz na zajedničkoj novinskoj konferenciji nakon svečanog potpisivanja.
Taj pogon predstavljao bi drugu nuklearnu elektranu u Turskoj, koja želi da obje stavi u pogon do 2023. godine, u cilju ispunjavanja svojih potreba za dodatnim količinama struje i do 10.000MW, kao i da smanji svoju zavisnost od stranih izvora energije.
Prvi pogon, kapaciteta od 4.800MW i procijenjene cijene od $20 milijardi, gradit će se u oblasti Akkuyu, u blizini grada Mersina na jugu zemlje, u sklopu sporazuma potpisanog s Rusijom u maju.
Prema agenciji Reuters, objekat u Sinopu imao bi četiri reaktora s ukupnim proizvodnim kapacitetima od 5.600MW.
Agencija također navodi kako analitičari ocjenjuju da je cijena projekta oko $10 milijardi.
Yildiz je izjavio kako je planirano da taj pogon počne s radom u 2019. ili kratko vremena nakon tog roka.
Odgovarajući na pitanje o mogućem pokretanju izgradnje u Sinopu, Ohata je u petak izjavio kako Turci žele obaviti pripreme prije kraja marta, tako da oni očekuju početak u roku od sljedeća tri mjeseca.
Grupe civilnog društva izražavaju protivljenje izgradnji nuklearnih elektrana u Turskoj, koja je sklona zemljotresima, kao što je i Japan.
Ohata je naglasio da njegova zemlja, gdje trenutno rade 54 reaktora, koristi britansku nuklearnu tehnologiju koja omogućava "veću bezbjednost elektrana u slučaju zemljotresa".
Yildiz je također izrazio samopouzdanje.
"Nema mjesta sumnji da je tehnologija Japana za smanjenje efekata jačine zemljotresa naprednija od onih u drugim zemljama," izjavio je on.
Turska je otvorila pregovore s Japanom o pogonu u Sinopu početkom decembra, tek par sedmica nakon što nije uspjela postići dogovor s Južnom Korejom.
Ankara i Seul, koji su otpočeli formalne pregovore u martu, očekivali su da će potpisati međuvladin sporazum tokom samita G20 održanog u glavnom gradu Južne Koreje u novembru.
Međutim, oni nisu riješili svoja neslaganja po nekoliko pitanja, među kojima su prema izvještajima bili cijene struje, otkupne garancije i raspodjela udjela, tako da su pregovori stavljeni na čekanje.
Predložene reforme kao osnova za veliku reorganizaciju na energetskom tržištu EU
Evropska komisija je u srijedu objavila paket prijedloga usmjeren na promoviranje konkurencije na energetskom tržištu bloka u korist svojih 500 miliona potrošača.
(Wall Street Journal, FT, The Guardian, EurActiv - 20/09/07; Evropska komisija, AFP, Reuters, AP, BBC, International Herald Tribune, RFE/RL, Euobserver - 19/09/07)
Strane firme, poput ruskog Gazproma, trebale bi ispunjavati stroge standarde da bi kontrolirale plinske i elektroenergetske resurse u Evropi. [Getty Images]
Evropski gasni i elektroenergetski giganti bit će primorani na izdvajanje u sklopu paketa mjera koji je u srijedu (19. septembar) predložila Evropska komisija (EK), u nastojanju da osigura veću konkurenciju na energetskom tržištu bloka.
"Komisiji je jasno da se status kvo ne može nastaviti," izjavio je na pres-konferenciji predsjednik EK Jose Manuel Barroso, najavljujući usvajanje novih zakonodavnih prijedloga.
"Ako ne bude promjena, nastavit će se narušavanje konkurencije i rascjepkavanje tržišta."
Predložene reforme, za koje je potrebno odobrenje vlada 27 država-članica EU i Evropskog parlamenta, pozivaju na izdvajanje mrežnog poslovanja u elektroenergetskom i polju gasa od djelatnosti proizvodnje i opskrbe.
Velika državna ili privatna javna preduzeća morala bi na taj način rasprodati svoje distributivne mreže.
Jednom drugom mogućnošću koju EK predlaže bi se omogućilo postojećim vertikalno integriranim kompanijama da zadrže vlasništvo nad mrežama -- pod uslovom da tim resursima realno posluje neka potpuno nezavisna kompanija ili tijelo.
Time bi se garantiralo da čak i manje kompanije, uključujući one koje se bave proizvodnjom obnovljive energije, imaju pristupa energetskom tržištu, kako kažu iz komisije.
Isti uslov "izdvajanja vlasništva" primjenjivao bi se na kompanije iz zemalja van ovog 27-članog bloka, poput Rusije, koje žele vršiti otkup udjela u gasovodima ili elektroenergetskim mrežama.
"U praksi, pojedinci i kompanije iz trećih zemalja ne bi trebalo da mogu stjecati kontrolu nad [evropskim] distributivnim mrežama osim ako ne postoji sporazum između [EK] i njihove zemlje porijekla," izjavio je Barroso.
"Mi trebamo postaviti stroge uslove u smislu vlasništva nad resursima od strane kompanija izvan Evrope, tako da bismo bili sigurni da svi potpadamo pod ista pravila.
Trebali bismo zaštititi unutrašnje tržište od nekonkurentnog postupanja koje dolazi izvana."
Ostale mjere koje je EK predložila obuhvataju olakšavanje prekogranične trgovine energijom, osnivanje djelotvornijih nacionalnih regulatornih tijela, promoviranje prekogranične saradnje, te ulaganja i povećanu transparentnost.
Očekuje se da će se realizacijom ovih mjera osigurati realan i djelotvoran izbor dobavljača i za potrošače smanjiti cijene struje i gasa.
"Tokom zadnjih 10 godina smo prešli dug put ka unutrašnjem energetskom tržištu EU," izjavio je u srijedu povjerenik EU za energetiku Andris Piebalgs.
"Sad je vrijeme da se taj proces kompletira i da se osigura realnost, djelotvornost i raspoloživost pogodnosti tog tržišta svakom pojedincu i kompaniji.
EU sad treba poduzeti neophodne korake kako bi osigurala da svi građani mogu izabrati svog dobavljača i biti sigurni da su dobili ono najbolje."
Zemlje zapadnog Balkana potpisale vizne sporazume s EU
EU je u utorak potpisala sporazume o vizama i readmisiji s pet balkanskih zemalja, čime su olakšani vizni propisi i naknade za određene grupe stanovništva.
Erlis Selimaj za Southeast European Times iz Tirane - 20/09/07
Potpredsjednik EK Franco Frattini (lijevo) i ministar unutrašnjih poslova Portugala Ruiz Pereira razgovaraju s novinarima u utorak (18. septembar) u Briselu. [Getty Images]
Studenti, istraživači, poslovni ljudi i novinari iz zemalja zapadnog Balkana sad će biti u mogućnosti da se prijavljuju i dobivaju vize za putovanja u 27 zemalja-članica EU, u okviru sporazuma koji je u utorak (18. septembar) potpisalo pet balkanskih zemalja.
Albanija, Bosna i Hercegovina, Makedonija, Crna Gora i Srbija odobrile su sporazume, koji će stupiti na snagu 1. januara 2008.
Dokumente su u Briselu potpisali potpredsjednik Evropske komisije Franco Frattini, ministar unutrašnjih poslova Portugala Ruiz Carlos Pereira i ministri unutrašnjih poslova balkanskih zemalja.
"Potpisivanje ovih sporazuma predstavlja važnu političku odluku u pravcu uže saradnje između EU i zemalja zapadnog Balkana u osjetljivim oblastima migracije i kretanja ljudi.
Nesmetana provedba ovih sporazuma omogućit će Komisiji da otpočne strukturirani dijalog o mogućem bezviznom režimu za građane zemalja zapadnog Balkana u narednom periodu," izjavio je Frattini tokom svečanosti.
Prema tim sporazumima, određene grupe građana -- među kojima poslovni ljudi, studenti i novinari -- moći će dobiti vizu za EU za 35 eura, za razliku od trenutnih 60 eura.
Nosioci diplomatskih pasoša bit će izuzeti od vizne obaveze.
Sporazumi o vizama i readmisiji primjenjivat će se na 15 država EU u tzv. šengenskoj zoni putovanja bez granica.
Očekuje se da krajem godine taj broj poraste na 24 -- ali Britanija, Irska i Kipar će ostati van zone putovanja bez granica u okviru EU.
Prijedloge dokumenata odobrilo je 13. novembra 2006. Evropsko vijeće -- ali zbog jakog otpora od strane nekih zemalja, među kojima i Njemačke, potpisivanje je odloženo.
Iako mnogi očekuju pregovore o potpunom ukidanju viznog režima, zbog tog otpora, do realizacije bezviznog režima putovanja možda će trebati i duže vremena.
Ovih pet država se prema sporazumu zadužuje da preuzimaju nazad ilegalne imigrante koji do EU stignu preko Balkana.
Ishod toga mogao bi imati velikog utjecaja na provedbu bezviznog režima putovanja, rekao je Frattini.
On je također pozvao na strožije granične kontrole i uvođenje sigurnih pasoša s biometrijskim karakteristikama.
"[Ovi sporazumi] su jako važni za narod zapadnog Balkana i njima se doprinosi poboljšanju kontakata među narodima u odnosima između građana EU i regiona.
Oni predstavljaju daljnji dokaz o posvećenosti EU evropskoj perspektivi regiona.
Sad očekujemo propisnu provedbu oba ova sporazuma, čime će se popločati put za dijalog o bezviznom režimu putovanja i njegovim uslovima za svaku od zemalja u regionu," izjavio je povjerenik EU za proširenje Olli Rehn.
"Potpisivanje sporazuma predstavlja signal o uspjehu Makedonije i njenoj opredijeljenosti ka euroatlantskim integracijama.
Mi se nadamo da će ovaj korak biti propraćen punom liberalizacijom viznog režima," izjavila je makedonska ministrica unutrašnjih poslova Gordana Jankuloska.
Djelotvornom provedbom Sporazuma o viznim olakšicama i readmisiji osigurat će se bolje upravljanje migracijskim pristikom i omogućit će se predviđanje strukturiranog dijaloga na putu uspostavljenom Solunskim dnevnim redom ka ukidanju viza za zemlje zapadnog Balkana.
Trojka za Kosovo susrela se s predstavnicima Beograda i Prištine
Trojka nadležna za posredovanje u novim pregovorima o statusu Kosova susrela se ove sedmice s predstavnicima iz Beograda i Prištine.
U žiži sastanaka je bilo sačinjavanje dnevnog reda za direktne pregovore između ovih dvaju grupa kasnije ovog mjeseca.
Blerta Foniqi-Kabashi i Igor Jovanović za Southeast European Times iz Beograda - 20/09/07
Izaslanik EU u trojci za Kosovo Wolfgang Ischinger (sredina), američki diplomata Frank Wisner (desno) i ruski izaslanik Alexander Botsan-Kharchenko susreli su se s obje delegacije u Londonu. [Getty Images]
Pregovarački tim za Kosovo bio je u srijedu (19. septembar) u Londonu na sastanku s trojkom SAD, EU i Rusije, koja posreduje u pitanju konačnog statusa Kosova.
U žiži sjednice bila je organizacija direktnih pregovora između Beograda i Prištine, do kojih će doći 28. septembra u Njujorku.
Delegacija iz Prištine predstavila je dokument u kom iznosi svoju viziju odnosa između Kosova i Srbije nakon utvrđivanja statusa pokrajine.
U tom dokumentu -- predstavljenom od strane predsjednika Kosova Fatmira Sejdiua -- kaže se da Priština želi zasnovati te buduće veze na dobrosusjedskim odnosima između dvaju država.
"Nezavisnost je polazišna i završna tačka kosovskih Albanaca u tekućim direktnim pregovorima s Beogradom … mi želimo imati dobre odnose sa Srbijom kao dvije različite zemlje," rekao je Sejdiu, dodavši da bi se odnosi također trebali zasnivati na saradnji po pitanjima od zajedničkog interesa, punoj zaštiti manjina na Kosovu, napretku u utvrđivanju sudbine nestalih lica i povratku izbjeglica.
U dokumentu se također kaže da Priština želi sarađivati s Beogradom u realizaciji zajedničke vizije o integraciji u Evropu.
"Mi smo odlučni u prilog napretku zasnovanom na poboljšanju odnosa između dvaju zemalja," rekao je Sejdiu.
Sastanak s prištinskim zvaničnicima uslijedio je dan nakon sastanka trojke s predstavnicima iz Beograda.
Tokom njega, ministar vanjskih poslova Srbije Vuk Jeremić izjavio je da će tim Beograda za sastanak u Njujorku predvoditi srbijanski predsjednik Boris Tadić i premijer Vojislav Koštunica.
"Mi vjerujemo da samo putem časnih, strpljivih i neograničenih razgovora možemo doći do statusa Kosova koji će biti temelj i preduslov za budućnost Balkana u EU, što je cilj svih vlada u regionu," rekao je Jeremić.
Nakon što je saveznica Beograda Rusija ljetos blokirala rezoluciju o nezavisnosti Kosova u Vijeću sigurnosti UN, Kontakt grupa je imenovala tri pregovarača za posredovanje u novim pregovorima o statusu.
Ta trojka sastoji se od američkog izaslanika Franka Wisnera, ruskog predstavnika Alexandera Botsan-Kharchenka i izaslanika EU Wolfganga Ischingera.
Srbijanski ministar za Kosovo i Metohiju Slobodan Samardžić, koji je također prisustvovao sastanku u Londonu, rekao je da je Beograd predložio pet tema za razgovore u Njujorku.
Prva je stvaranje međunarodnog sporazuma o budućem statusu Kosova, kojim bi se podržala značajna autonomija pokrajine u okviru Srbije.
Druga je konkretna podjela nadležnosti između Srbije i Kosova.
Među drugim temama su ekonomska pitanja, odnosi Kosova s međunarodnim finansijskim institucijama i prisustvo UNMIK-a u pokrajini.
"Misija trojke završava se 10. decembra.
Naš zadatak je pružiti šansu Beogradu i Prištini, a bojim se da ih više neće biti," rekao je Ischinger.
Ruski ministar vanjskih poslova Sergey Lavrov izjavio je da se Moskva protivi vještačkim rokovima za završetak pregovora o Kosovu.
"Ja ne vidim kako bi jednostrano priznavanje nezavisnosti Kosova moglo stabilizirati situaciju u Evropi.
Time bi se obilježio početak jedne lančane reakcije na raznim dijelovima kontinenta," izjavio je on.
"Rusija želi izbjeći takav scenario."
U izjavi datoj nakon sastanka, tojka je apelovala na Prištinu i Kosovo da predstave "nove i originalne ideje i dostave realistične prijedloge" za direktne pregovore.
Na dvije strane je apelovano da se "ozbiljno angažiraju i uzdržavaju od bilo kakvih radnji ili izjava koje bi se mogle smatrati provokacijom".
Kosovo očekuje kraj nadgledane nezavisnosti
Kosovo čekaju nove promjene, jer bi se, četiri godine nakon proglašenja nezavisnosti, nadgledanje od strane međunarodne zajednice trebalo okončati.
Linda Karadaku za Southeast European Times iz Prištine -- 13/01/12
Personal KFOR-a, EULEX-a i Kosovskih sigurnosnih snaga održava zajedničku vježbu 30. juna 2011. u blizini prištinskog aerodroma. [Reuters]
Premijer Hashim Thaci ponovio je početkom ovog mjeseca da će 2012. obilježiti zaključenje nadgledane nezavisnosti, s tim da se odluka u tom smislu očekuje do kraja januara.
Tad će, kako se očekuje, Međunarodna upravljačka grupa održati sastanak i uspostaviti vremenski raspored za početak kraja.
EU prilagođava svoju prisutnost na Kosovu i imenovala je odlazećeg slovenskog ministra vanjskih poslova Samuela Žbogara za novog šefa ureda EU.
On će biti i specijalni predstavnik EU, ali neće se smatrati šefom delegacije EU, jer pet članica EU ne priznaju nezavisnost Kosova.
EU također prespituje svoju misiju za vladavinu prava EULEX, ali i naglašava: "Vladavina prava predstavlja jasnu obavezu Kosova i mi pomažemo.
Mislim da je u interesu i EU i Kosova da dobro sarađujemo," izjavila je za SETimes glasnogovornica EU Maja Kocijančič.
Francoise Lambert, zamjenica šefa pres-ureda EULEX-a, potvrđuje za SETimes da ugovori za oko 70 članova osoblja Carinske i policijske komponente neće biti produženi, zbog djelimičnog restrukturiranja.
Međutim, u okviru Pravosudne komponente je otvoreno oko 40 novih pozicija, gdje će se prioritet davati tim članovima osoblja.
Ona dodaje: "Bilo bi previše pokroviteljski kazati da je veličina naše misije direktno vezana za spremnost Kosova da postupa samostalno.
Kosovo već postupa samostalno u mnogim oblastima.
Međutim, jasno je da će se vremenom, kako kapaciteti i standardi po pitanju vladavine prava na Kosovu budu rasli, fokus naše misije sužavati, a naš broj vjerovatno smanjivati."
U decembru je delegacija kosovske vlade pod vodstvom zamjenika premijera Hajredina Kucija posjetila Brisel i razgovarala o početnoj fazi kraja nadgledane nezavisnosti.
Kuci je za SETimes izjavio da je u fokusu tih sastanaka bilo to "kako bismo trebali pristupiti ovom važnom i vrlo osjetljivom pitanju.
Postoji nekoliko područja u kojima su se kapaciteti lokalnih institucija povećali i na kojima lokalne institucije mogu raditi bez pomoći internacionalaca.
Međutim, postoje i neka područja -- kao što su ratni zločini i organizirani kriminal -- u kojima će nam još neko vrijeme biti potrebna pomoć EULEX-a ili čak nekih drugih mehanizama.
Ono što mogu reći je da imamo sjajnu suradnju sa EU i SAD, te da će bilo koji potez napravljen u procesu završavanja nadgledane nezavisnosti biti u punoj saglasnosti sa Briselom i Vašingtonom."
Vlada kaže da se naročito diskutiralo o pitanjima u vezi sa "pravnim sistemom, policijom i drugim segmentima gdje može početi smanjenje broja članova misije EU."
Oni su se također dogovorili da sastave zajednički plan, kojim će se odrediti dužnosti i konkretne obaveze kosovskih institucija i EULEX-a što se tiče sjevera Kosova.
Vlada ima za cilj uvođenje funkcionalne vladavine zakona na području cijelog Kosova.
"Kosovo ima sreće," rekao je za kosovske dnevne novine Zeri Khaldoun Sinno, direktor Ureda EU za vezu u Prištini.
S obzirom na to da se Kosovo nalazi u regiji europskog proširenja, razmatra se njegovo uključivanje u EU zajednički s nekim drugim zemljama.
On je rekao da to znači da Kosovu slijedi, kako se procjenjuje, 70 miliona eura pomoći godišnje.
Kraj nadgledane nezavisnosti također bi značio zatvaranje Međunarodnog civilnog ureda (ICO) ove godine.
Glasnogovornik ICO-a Christian Palme kaže za SETimes da su provedeni značajni dijelovi Sveobuhvatnog prijedloga za status, ali dodaje: "Postoji jasno definiran skup preostalih zadataka u našem planu za rad u 2012. godini na kojima ćemo nastaviti da radimo s našim partnerima u vladi Kosova i ISG-u."
Politički analitičar Belul Beqaj, vršilac dužnosti predsjednika nevladine organizacije Evropski pokret na Kosovu, pita se da li su doprinosi ICO-a bili dovoljno dalekosežni.
Nakon što se ICO zatvori i EULEX smanji svoje prisustvo, kaže on, "Kosovu će nedostajati ono što mu je do sada nedostajalo: odgovornost i mogućnost oslanjanja na vodstvo ... [što će dovesti do] očitih neuspjeha, koje su, na ovaj ili onaj način, pokrili stranci," rekao je Beqaj za SETimes.
Grčki istražitelji u potrazi za nestalim remek-djelom
Drska pljačka u srcu Atine nanosi novi udarac Grcima, već teško pogođenima štednjom.
Andy Dabilis za Southeast European Times iz Atine -- 13/01/12
Na letku koji dijeli grčka policija prikazana je Picassova slika ukradena iz jedne atinske galerije. [Reuters]
Ko god je ukrao tri umjetnička rada iz atinske Nacionalne galerije -- uključujući tu i dar Picassa iz 1949. Grcima zbog njihovog otpora nacistima u Drugom svjetskom ratu -- nije imao mnogo problema da uđe i izađe, ali će imati mnogo više problema da pronađe drugi dom za ta blaga, kažu analitičari specijalizirani za krađu umjetnina.
Picassova kubistička bista koja prikazuje Žensku glavu istrgnuta je sa svog okvira, uz sliku Vodenice holandskog umjetnika Pieta Mondriana iz 1905. -- iz iste škole -- te skicu St. Diega de Alcale italijanskog slikara iz 17. stoljeća Guglielma Caccije.
Četvrtu sliku, Pejzaž, također od Mondriana, kradljivac je ispustio dok ga je ganjao čuvar u krađi pred zoru u utorak (10. januara).
Policija je saopćila da je to uradio jedan čovjek, koji je ušao u zgradu Nacionalne galerije preko malih balkonskih vrata, na zidu sa strane, nakon što je namjerno noć prije toga aktivirao alarme, što je očito dovelo do toga da je čuvar jednoga deaktivirao.
Kako je provala obavljena zaokupilo je skoro isto pažnje kao i krađa, uz prebacivanje optužbi o lošem osiguranju, uz pritužbe da ta pljačka predstavlja još jednu neugodnost za zemlju u čeljustima duboke ekonomske krize, koja se bori protiv reputacije da je nesposobna.
Ali, šta je sa umjetničkim djelima?
Grčke vlasti saopćile su kako smatraju da su ti radovi vjerovatno ukradeni za nekog privatnog kolekcionara.
Međutim, Dick Ellis, direktor Grupe za upravljanje umjetninama u Engleskoj, koji je prije više od 20 godina uspostavio odjel za krađe umjetnina u Scotland Yardu, kaže da ima dobre šanse da će oni biti povraćeni, a ako i ne, da će se koristiti kao zalog za finansiranje daljnjih kriminalnih poduhvata.
"Odšteta od vlade nije dovoljna kao naknada za ukradeno.
Oni [lopovi] gledaju da ostvare otkup, do koga neće doći.
Morat ćemo vidjeti koji je to kalibar kriminala," izjavio je on za SETimes. "To je očito važno Picassovo djelo, a njegovoj istaknutosti doprinosi činjenica da ju je uručio sam umjetnik," kaže Ellis, koji je u Srbiji pronašao dva Picassa ukradena prije pet godina iz jednog švicarskog muzeja.
Za sad grčka policija još uvijek vrši istragu o tome kako su tako lako probijene mjere osiguranja.
Zvaničnici galerije nisu dali vrijednost tih djela, koja su bila izložena u uglednom dijelu grada gdje ima puno turista, u sklopu izložbe pod naslovom Nepoznata bogatstva, u okviru koje su i djela Albrechta Durera i Rembrandta.
Ministar za zaštitu građana Christos Papoutsis ispričao se zbog tog gubitka i izjavio da osiguranja u galeriji "nije ni bilo".
Međutim, Niki Katsantonis, glasnogovornica ministarstva kulture, izjavila je za SETimes da su "Nacionalna galerija, kao i drugi muzeji i arheološke lokacije, opremljeni savremenim sigurnosnim sistemima," te je istaknula da je bilo krađa i u mnogim drugim muzejima širom svijeta.
Ona je saopćila da će galerija ove godine od sredstava EU izgraditi proširenje u vrijednosti od 46,5 miliona eura, što je dogradnja koja "neće samo unaprijediti lokalitet, nego ga i ojačati".
Glasnogovornik policije Athanassios Kokkalakis je izjavio: "To nisu bili amateri.
Njihovi potezi i zajedničko funkcioniranje bili su dobro proračunati.
Uz publicitet koji je ova pljačka dobila, ti radovi vjerovatno nikad neće stići do crnog tržišta."
Robert Wittman bio je istražni ekspert FBI-a za krađu umjetnina i povratio je ukradene robe u vrijednosti od preko 225 miliona dolara.
Sad ima svoju firmu specijaliziranu za povrat ukradenih djela. On kaže: "Ne možete umjetničko djelo prosuđivati samo po dolarskoj vrijednosti, nego po tome šta ono znači za civilizaciju.
Najveća vam je agonija ako je ono uništeno ili oštećeno."
On kaže da je ta krađa izgleda temeljito planirana kako bi se čuvari zbunili i navelo ih se da deaktiviraju alarm, ali da će biti teško prodati te umjetnine.
"U oko 99,99% slučajeva, ona se ne kradu po narudžbi, nego po osnovu mogućnosti lopova da uđu i da ih uzmu.
Većinu puta oni uzimaju ono što je lako dohvatiti i odnose ga." On kaže da umjetnine znaju poslužiti i kao neka vrsta karte za oslobađanje od zatvora. "Ako ih uhvate u nekoj oružanoj pljački ili sličnome, oni ih mogu koristiti za pregovaranje."
Ellis kaže da ukradene umjetnine znaju biti polica osiguranja za lopove. "Oni to koriste kao valutu za finansiranje kriminalnih poduhvata.
Ne mogu ići u banke, tako da kradu imovinu.
To ima vrijednost zaloga na crnom tržištu," dodaje on.
Isporuke droge ili oružja mogu se osigurati ukradenim umjetninama, što je valuta vrjednija od bilo kog žetona iz kasina.
Picassovi radovi gotovo su svake godine najprodavaniji u svijetu i redovno se prodaju za preko 25 miliona dolara.
Tokom 2010, ona su dostigla cijenu od 311,6 miliona dolara, te su četvrta na rang-listi, prema podacima francuske istraživačke kompanije Artprice.
Od 2006. godine je iz muzeja ukradeno pet Picassovih djela, uključujući i provalu u Parizu 2010. godine, kad je ukradeno umjetnina u vrijednosti od preko 120 miliona dolara.
Manje od 10% ukradenih umjetnina se povrati i vlasti ne znaju puno o tome gdje one završavaju.
Pred svoju posjetu muzeju, jedan pokrovitelj, Constandinos Malamis, izjavio je za SETimes: "Ovo me ne iznenađuje.
Mi ne čuvamo stvari koje su dragocjene."
Bugarska pokreće sud protiv mafije
Taj specijalizirani sud otvoren je u Bugarskoj nakon šestomjesečnog zakašnjenja, ali su mnogi oprezni u svojim očekivanjima.
Svetla Dimitrova za Southeast European Times iz Sofije -- 13/01/12
Maskirani policajci u operaciji protiv mafije na bazenskom kompleksu Spartak u Sofiji, 10. februara 2010.
Bugarska je 3. januara otvorila sud protiv organiziranog kriminala. [Reuters]
U relativno tihoj stambenoj zoni Sofije nalazi se dvospratna bijelo-drap zgrada, koja je do prošle godine služila kao sjedište Državne agencije za nacionalnu sigurnosti Bugarske.
U njoj se sad nalazi novi specijalizirani sud protiv organiziranog kriminala te balkanske nacije, otvoren ovog mjeseca nakon šestomjesečnog čekanja.
Tokom obilaska renovirane zgrade, bugarski premijer Boyko Borisov je u utorak (10. januara) izjavio da ona ima "mračnu prošlost i svijetlu budućnost".
Bugarska, koju je Brisel više puta kritizirao zbog nedjelotvornosti u rješavanju tog problema, odlučila je uspostaviti posebni sud kako bi ubrzala tempo sudskog gonjenja.
Suđenja bosovima podzemlja u Bugarskoj povlače se godinama, uz mali broj presuda.
Novi dvostepeni sistem -- koji uključuje prvostepeni sud koji radi na suđenjima, te drugostepeni koji radi po žalbama, svaki sa svojim posebnim tužilaštvom -- trebao je prvobitno početi s radom u julu.
Međutim, problemi s finansiranjem doveli su do kašnjenja.
U konačnici, vlada je obezbijedila nekoliko miliona eura za plaće osoblja, opremu, sudnice, pritvorske ćelije i druge objekte.
"Ono što je važno je ne samo oprema, nego i hrabrost i lični stav sudaca koji će ovdje raditi," izjavila je ministrica pravde Diana Kovacheva.
Bivši potpredsjednik Okružnog suda u Sofiji Georgi Ushev, u oktobru izabran za čelnika tog suda protiv mafije, izjavio je kako očekuje da će se na tu novu instituciju u roku od nekoliko dana prenijeti i do 80 predmeta.
Njegovom sudu će do kraja godine, nakon završetka istraga, vjerovatno biti proslijeđeno dodatnih 350 predmeta.
Prema medijskim izvještajima, prvo suđenje bit će jednom od navodno visokih bosova bugarskog podzemlja Krasimiru Marinovu.
Bivši hrvač i početkom 1990-tih osnivač prve veće mafijaške strukture u Bugarskoj, Marinov je početkom januara optužen za organizaciju naoružane mreže za distribuciju droge koja je operirala u crnomorskom odmaralištu Sunny Beach od augusta 2009. do maja 2010.
Marinov i njegov mlađi brat Nikolay su 2005. uhapšeni po optužbama da su kovali zavjeru za ubistvo penzionisanog generala Lyubena Gotseva, bivšeg šefa državne sigurnosti iz doba komunizma, Ivana Todorova, mafijaškog bosa koji se bavio švercom cigareta i drugim krivičnim djelima, te Nikole Damyanova, finansijskog direktora sporne industrijske grupacije TIM iz Varne.
Obojica su 2010. oslobođeni zbog nedostatka dokaza, iako su četiri manje značajne ličnosti osuđene na zatvorske kazne u trajanju od 34 mjeseci do pet godina.
S obzirom na loš historijat Bugarske po pitanju rješavanja slučajeva organiziranog kriminala u zadnje dvije decenije, analitičari ne očekuju da će novi sistem brzo dovesti do preokreta.
Uprkos svim rezervacijama koje je imao za specijalizirani sud kao neku vrstu krajnje mjere, Tihomir Bezlov, viši analitičar pri sofijskom Centru za studij demokratije, ipak to smatra za "jednu vrstu pozitivnog koraka".
Zapleteni odnosi između sudaca i kriminalnih mreža u nekim dijelovima zemlje onemogućavaju izricanje čak i najskromnijih presuda, izjavio je on za SETimes.
"Stoga ovaj sud predstavlja pokušaj da se te veze pokidaju i da se izađe na kraj sa zavještanjem posljednjih 20 godina, ali uz sva ograničenja koja vode korijen iz neiskustva i različitih pravnih poteškoća koje će pratiti taj proces," izjavio je Bezlov.
Uz mnoge krugove koji su se usprotivili tom specijalnom sudu, uključujući tu i suce i advokate koji su protiv te institucije iznijeli određene razumne argumente, taj bugarski analitičar nije "previše optimista" u svojim očekivanjima.
"U zemlji poput Bugarske, za promjene treba vremena; one su često neodržive i ima mnogo problema dok se nešto postigne.
Taj tribunal mogao bi predstavljati pozitivan korak u okviru onoga što ovdje imamo," zaključio je Bezlov.
Vladajuća stranka desnog centra GERB prvobitno je najavila planove o osnivanju specijalnog tribunala 2010. godine.
Njena ideja da bi taj sud radio i na predmetima korupcije u visokim krugovima je međutim naišla na oštar otpor ostalih stranaka u parlamentu, grupa za ljudska prava i advokata, te je u konačnici odbačena.
"U pravnoj državi sud mora biti nezavisan.
On ne može služiti kao vladino sredstvo u ostvarivanju nekog konkretnog cilja ili u provedbi neke konkretne politike," kaže Ivanka Ivanova, programska direktorica sofijskog Instituta Otvoreno društvo, u intervjuu za SETimes.
"Ako sud ostvaruje neki konkretan cilj, on postaje vanredni sud, a vanredni sudovi zabranjeni su u bugarskom ustavu."
Ideju o tome da taj tribunal sudi visokim zvaničnicima za korupciju kritizirala je Evropska komisija putem Demokratije kroz zakon, bolje poznate kao Venecijanska komisija, te se od nje u konačnici odustalo.
Među drugim zemljama Balkana sa uspostavljenim posebnim sudovima protiv mafije su Srbija i Hrvatska, koja je svoj sud osnovala nakon eksplozije auto-bombe u oktobru 2008. u kojoj su poginuli Ivo Pukanić, vlasnik hrvatskog sedmičnjaka Nacional, i njegov šef marketinga Niko Franjić.
Srbijanski tribunal uspostavljen je prije atentata na premijera Zorana Đinđića u martu 2003.
Suđenje onima koji su učestvovali u zavjeri protiv prvog demokratski izabranog premijera u zemlji u konačnici je postalo "najpoznatiji slučaj" u historiji te institucije, izjavio je za SETimes Milan Antonijević, direktor Advokatskog komiteta za ljudska prava.
"Specijalni sud imao je dobrog utjecaja na pravosuđe, i ako uporedimo njegovu praksu s praksom drugih sudova, vidjet ćemo veliku razliku u broju potvrđenih presuda, u broju onih kvalitetnih stavki," izjavio je on.
"Samo u 2011. doneseno je oko 100 presuda," zapaža Antonijević, dodajući da je sud ubrzao svoj rad, te da raste i broj postupaka koje pokreće tužilaštvo.
Iako je bilo slučajeva da suđenje dođe u zastoj, ili da suci i advokati neadekvatno postupe po nekim pitanjima, "Srbiji je taj sud potreban," kaže on.
Svoj prilog za ovaj izvještaj dala je dopisnica SETimesa Ivana Jovanović iz Beograda.
Penzionisanim vojnicima FBiH odobrene penzije
Vlada Federacije odobrila je svoj budžet, otvorivši put za vojničke penzije.
Bedrana Kaletović za Southeast European Times iz Sarajeva -- 13/01/12
Penzionisani pripadnici oružanih snaga protestirali su ispred zgrade parlamenta. [Bedrana Kaletović/SETimes]
Neki od penzionisanih vojnika koji su krajem prošlog mjeseca protestirali ispred državnog parlamenta zbog kašnjenja s isplatom penzija ostvarili su svoje zahtjeve u srijedu (11. januara), kad je Dom naroda Federacije Bosne i Hercegovine odobrio budžet u kom se mjesečno po vojniku odvaja 170 eura.
Njihove kolege iz RS-a nisu te sreće; srpski entitet tek treba odvojiti sredstva za svoje penzionisane pripadnike vojske.
Međutim, u potezu bez presedana, svaki penzionisani pripadnik vojske Federacije donirat će oko 10 eura od svojih mjesečnih prihoda, čime će se sačiniti neka vrsta penzije za penzionisane vojnike iz RS-a.
Prošlog mjeseca, vlada je predložila proračun budžeta od 515 miliona eura za 2012. -- što je parlament usvojio ubrzano, u roku od 48 sati između formiranja vlada i nove godine.
Iako se u budžetu za penzije odvaja 8 miliona eura, mnogi su skeptični.
"Političari su svjesni da se sa nama ne mogu igrati.
Mi smo zemlju branili i hoćemo svoje novce," izjavio je za SETimes jedan protestant, koji je želio ostati anoniman zbog straha od odmazde vlasti.
Prema podacima Udruženja penzionera FBiH, oko 60 posto penzionera živi na rubu egzistencije.
"Težak je život penzionera.
Muči nas loš životni standard i neadekvatna zdravstvena zaštita, kazao je Omer Omerefendić, predsjednik Saveza penzionera FBiH.
Omerefendić se još uvijek nada da će vlast održati obećanje od prije par godina i povećati penzije, iako su vrlo male šanse da se to dogodi u ovom budžetskom proračunu.
Administrativni radnici imaju realističnije nade za povećanje plaća po tom proračunu.
Njih više od 120.000 prima platu iz budžeta svih nivoa vlasti.
"Javna potrošnja u našoj zemlje godinama nije ispod 60 posto GDP-a, što je puno više od zemalja u regionu ili u EU, gdje su izdvajanja za javnu potrošnju oko 35,8 posto GDP-a“, kaže za SETimes Esad Durić, finansijski savjetnik tuzlanske privredne komore.
Prema riječima Damira Mehmedbašića, direktora Centra za zastupanje građanskih interesa, budžet kojim se održava socijalni mir je neodrživ.
"Visok nivo socijalnih davanja u BiH je neodrživ zbog toga što se sredstva ne isplaćuju onima kojima su namijenjena, nego idu u džepove privilegovanih.
Osim što se radi o jednoj od najvećih nepravdi u našoj zemlji, neefikasna raspodjela socijalnih davanja predstavlja i prepreku za razvoj“, kaže Mehmedbašić.
Predviđa se da će u 2012. godini javne ustanove potrošiti rekordnih 4,5 miliona eura.
Iako su obećali biti štedljiviji sa novcem, privremeni budžet to ne odražava.
"BiH u 2013. godini počinje otplaćivati kredit po stand-by aranžmanu Međunarodnog monetarnog fonda, a Federacija BiH od 2012. godine kreće sa isplatom obveznica po staroj deviznoj štednji i ratnim potraživanjima.
Sve to će stvoriti veliki budžetski deficit", rekao je Mehmedbašić.
Albanski predsjednik pozvao na debatu umjesto nasilja
TIRANA, Albanija -- Predsjednik Bamir Topi ponovio je svoj poziv svim političarima na vođenje produktivnih debata, te na uzdržavanje od nasilja i retorike.
Topi je govorio tokom svečanosti u utorak (5. aprila) na kojoj je odana počast istaknutim ličnostima koje su pomogle u rušenju komunističkog režima prije 20 godina.
On je tu priliku iskoristio da se obrati kandidatima za predstojeće lokalne izbore 8. maja. "Političke stranke trebale bi izostaviti retoriku i razgovarati o praktičnim razvojnim projektima," izjavio je Topi. (24 Ore, Telegrafi, Alsat, Klan - 05/04/11)
Kultura i sport: Odlikovan bugarski klizački par
Bugarski predsjednik Georgi Parvanov dodijelio je orden Stara Planina dvostrukim svjetskim prvacima Albeni Denkovoj i Maximu Staviskom.
Također ove sedmice: Crna Gora otvorila stalnu misiju pri UNESCO-u.
Albena Denkova i Maxim Staviski. [Getty Images]
Bugarski klizački par, Albena Denkova i Maxim Staviski, dobili su najvišu državnu počast svoje zemlje, oreden Stara Planina prvog stepena, za svoj doprinos razvoju sporta u zemlji.
Predsjednik Georgi Parvanov im je odren uručio 10. aprila.
Treneri ovog para, Natalia Linichuk i Genadiy Karponosov, dobili su Počasni znak bugarskog predsjednika.
U martu, Denkova i Staviski su osvojili zlatne medalje na Svjetskom šampionatu u umjetničkom klizanju u Tokiju -- što je njihova druga titula svjetskih prvaka.
Albanska premijera Bizetove opere "Carmen" održana je u Nacionalnom teatru opere i baleta u Tirani 7. aprila.
Produkciju je režirala Francuskinja Patrizia Panton, dirigirala je Španjolka Gloria Isabel Ramos Triano, a u njoj su igrali albanski i strani izvođači.
Regionalni romski festival pod naslovom "Umjetnost protiv predrasude" održan je u Međunarodnom kulturnom centru u Tirani.
Tom manifestacijom, koju su organizirali Vijeće Evrope i Evropska komisija, obilježen je Međunarodni dan Roma, koji se 8. aprila slavi širom svijeta.
Bili su zastupljeni koncerti, izložbe fotografija, slika, skulptura, umjetničkih i zanatskih radova.
Zagreb će biti domaćin Svjetskom šampionatu u stonom tenisu od 21. do 27. maja.
Takmičenje će sponzorirati Zagrebačka banka i kompanija Končar, a na njemu će učestvovati preko 700 stonotenisera iz 132 zemlje.
Crnogorska stalna misija pri UNESCO-u službeno je otvorena 4. aprila, kad je generalni sekretar UNESCO-a Koichiro Matsuura u Parizu primio akreditive crnogorske ambasadorice Milice Pejanović.
Crna gora je primljena za 192. članicu UNESCO-a u martu, nekoliko mjeseci nakon svog odvajanja od bivše državne unije sa Srbijom.
U Smerderevu u Srbiji 6. aprila otvorena je 24 kulturna manifestacija "Nušićevi dani", posvećene poznatom srbijanskom romanopiscu, dramaturgu, satiričaru i govorniku Branislavu Nušiću (1864-1938).
Manifestacija će trajati do 29. aprila, a program obuhvata umjetničke izložbe i pozorišne predstave stranih i trupa iz Srbije.
Treći međunarodni sajam slavenskih bibliotekara održat će se u Sarajevu i Tuzli od 19. do 23. aprila.
Ove godine, na ovom događanju će se analizirati historija i funkcioniranje najvećih kolekcija slavenske književnosti u Evropi i Sjedinjenim Državama, kao i mogućnosti uvođenja modernih tehnologija u biblioteke.
(Razni izvori--04/04/07-11/04/07)
Saudijska Arabija postala 58. zemlja koja je priznala Kosovo
Saudijska Arabija postala je 58. zemlja koja je priznala nezavisnost Kosova.
Dok oni u Prištini izražavaju svoju zahvalnost, srbijanski zvaničnici kažu da Međunarodni sud pravde mora presuditi po pitanju nezavisnosti te bivše pokrajine.
Besa Beqiri za Southeast European Times iz Prištine -- 22/04/09
Predsjednik Kosova Fatmir Sejdiu izjavio je da će saudijska odluka "imati utjecaj na druge države arapskog svijeta i Islamske konferencije". [Getty Images]
Saudijski ambasador u UN-u Khalid al-Nafisse objavio je u ponedjeljak (20. aprila) da je Kraljevina Saudijska Arabija priznala državu Kosovo.
Al-Nafisse je u telefonskom razgovoru potvrdio te vijesti kosovskom ministru vanjskih poslova Skenderu Hyseniju.
Saudijska Arabija je 58. država koja je priznala nezavisnost te bivše srbijanske pokrajine.
Hyseni je u utorak poslao pismo svom saudijskom kolegi princu Saudu Al-Faisalu, izrazivši opredjeljenje Kosova ka uspostavi bliskih i potpunih odnosa između dvije zemlje.
Prema riječima jednog zvaničnika ministarstva vanjskih poslova u Rijadu, Kraljevina je svoju odluku donijela "u skladu s postojećim vjerskim i kulturnim vezama s narodom Kosova i uz poštivanje volje naroda Kosova da ostvari nezavisnost", izvještava Saudijska novinska agencija.
Kraljevina "se nada da će taj događaj pozitivno doprinijeti jačanju stupova sigurnosti i stabilnosti na Kosovu i u njegovim susjednim zemljama", izjavio je zvaničnik.
U Prištini, predsjednik Fatmir Sejdiu izjavio je da će saudijska odluka "imati utjecaj na druge države arapskog svijeta i Islamske konferencije".
Premijer Hashim Thaci izjavio je da će saudijsko priznanje poslati poruku drugim zemljama i da će one slijediti taj primjer. "To priznanje ... predstavlja priznanje energične diplomatske aktivnosti Kosova," izjavio je Thaci.
Hyseni je za kosovskog javnog emitera RTK izjavio kako saudijska odluka jasno pokazuje da saslušanje pred Međunarodnim sudom pravde (ICJ) o legitimnosti nezavisnosti Kosova ne predstavlja smetnju u naporima Prištine u ostvarivanju diplomatskog priznanja.
U Beogradu, međutim, srbijanski ministar vanjskih poslova Vuk Jeremić izjavio je kako je odluka Rijada o priznanju Kosova za žaljenje.
On je ustvrdio da bi ICJ trebao proglasiti svoje mišljenje o legalnosti nezavisnosti Kosova.
Umiješali su se i mnogi blogeri. "Odlično!
Sad će svog lidera slijediti i Katar, Bahrein, Oman, Jordan, Jemen, Liban, Kuvajt, itd!
Hvala vam," piše Heki u ponedjeljak na beogradskom B92.
Radoslav preusmjerava pažnju na tekući predmet pred ICJ-om. "Ja očekujem da će Kosovo priznati još više arapskih zemalja koje su saveznice SAD, ali to ipak neće ništa promijeniti. ...
Ako presuda [ICJ-a] bude u prilog Srbije, sva prethodna priznanja izlaze kroz prozor," kaže on.
Međutim, Ivica ima drugačije mišljenje. "Vrlo je važno da narod u Srbiji otvori um i uvidi budućnost zajedno s kosovskim Albancima.
Sigurno je da će nakon Arabije biti još zemalja u Aziji koje će priznati Kosovo kao zemlju."
"Ovo su divne vijesti; međutim, samo se pitam zašto Srbija svima ne olakša život: da prizna Kosovo i pusti lokalne Srbe da nastave sa svojim životom," piše Kosovar.
Beograđani vježbaju i prikupljaju sredstva u godišnjem maratonu
Beograđani slave predstojeće proljeće učešćem na godišnjem maratonu.
Bojana Milovanović za Southeast European Times iz Beograda -- 22/04/09
Kenijci su dominirali na 22. Beogradskom maratonu. [Nikola Barbutov/SETimes]
Na hiljade profesionalnih i trkača-amatera izašlo je za vikend na ulice Beograd na 22. godišnji maraton u gradu.
Po broju učesnika on je po reputaciji najveći maraton na Balkanu i sportski događaj s najviše učesnika u Srbiji.
U Beograd je svoje predstavnike na takmičenje u subotu (18. aprila) poslalo četrdeset zemalja, među kojima i Kenija, čiji trkači su dominirali u utrci.
Na punom maratonu bilo je 341 trkača, a u polumaratonu ih je trčalo još 1.200.
"Zabavna utrka" od 5km privukla je nekoliko hiljada učesnika.
Neki su trčali radi promocije u korisne svrhe.
Predstavnici beogradske općine Vračar, uključujući i predsjednika općine Branimira Kuzmanović, prikupljali su sredstva za banku majčinog mlijeka trčanjem u polumaratonu.
Njihovi navijači davali su priloge za svaki kilometar koji je pretrčao tim s Vračara.
"Uspjeli smo prikupiti skoro 11.000 eura, a treba nam još približno 1.600," izjavio je Kuzmanović nakon svoje utrke.
Kenijci su dominirali u punoj utrci maratona as šest među deset najbolje plasiranih trkača.
Victor Kigen iz Kenije pobijedio je na svom prvom maratonu.
On je za novinsku agenciju Beta nakon utrke rekao kako nije očekivao da će pobijediti.
Međutim, "bio sam spreman", izjavio je on, dodavši da je uživao u hrani i gostoljubivosti Beograda.
Kigenova sunarodnjakinja Anne Kosgei završila je prva među ženama i sveukupno na 25. mjestu.
Zemlja-domaćin -- Srbija -- nije bila u potpunosti ispuštena iz kruga pobjednika.
Olivera Jevtić pobijedila je u ženskom polumaratonu i postala prva osvajačica trofeja "Đoko Vještica", u spomen na suosnivača Beogradskog maratona, novinara koji je umro prošle godine.
Lokalne vlasti organizirale su prvi gradski maraton 1988. godine, na inicijativu Vještice i atletičarskog entuzijaste Brane Radovića.
Ministrica sporta i omladine Snežana Samardžić-Marković i gradonačelnik Beograda Dragan Đilas formalno su otvorili utrku.
Đilas je izjavio kako zbog ovog i drugih sportskih događaja koji se u njemu organiziraju, Beograd predstavlja pravi "grad sporta".
Ove godine, Beograd je bio domaćin i 42. Svjetskom vojnom šampionatu u maratonu, s učesnicima iz 22 zemlje.
Ministar odbrane Dragan Šutanovac izjavio je da je bilo sasvim "prirodno" da se oba natjecanja organiziraju istovremeno.
"Croatia Boat Show" prebrodio oluju
Godišnji nautički sajam u Splitu bio je uspješan uprkos tekućoj ekonomskoj krizi.
Ivo Šćepanović za Southeast European Times iz Splita – 22/04/09
Preko 1.300 izlagača, sponzora i drugih učesnika sudjelovalo je u manifestaciji "Boat Show". [Ivo Šćepanović/SETimes]
Hrvatski obalski grad Split bio je domaćin jednog od najvećih deset nautičkih sajmova od 28. marta do 5. aprila, direktno ispred historijske Dioklecijanove palače.
Na manifestaciji je prikazano 450 luksuznih brodova, jahti i pomorske opreme.
Prisustvovalo je 1.355 izlagača, sponzora i drugih učenika iz 20 zemalja.
Sad u svojoj 11. godini, šou je uspio okupiti posjetioce uprkos globalnoj ekonomskoj krizi.
Ta kriza je međutim primorala organizatore da smanje cijene karata.
"Smanjili smo cijenu sa 9,5 eura, kolika je bila prošle godine, na 6,8 eura [ove godine] radnim danom, tj. 8,2 eura vikendom," kaže Vićenco Blagaić, mladi hrvatski poduzetnik nadležan za sajam.
"Imali smo isti broj stranih i domaćih izlagača kao i godinu ranije.
To je veliko postignuće ... s obzirom na to šta se desilo drugim sličnim privrednim granama i drugim sličnim manifestacijama," dodaje on.
Blagaić nije imao toliko sreće s nekim svojim drugim projektima tokom aktuelnog ekonomskog pada, pokušavši da održi sajmove automobila i nekretnina, ali bez uspjeha.
Taj neuspjeh, pojašnjava on, odražava "krizu u tim privrednim granama ... s nautičkom industrijom je drugačije".
Ministar turizma Damir Bajš, počasni gost na otvorenju, izjavio je da je to vodeći događaj za hrvatski turizam.
"Činjenica da je 'Croatia Boat Show' među deset najvećih nautičkih sajmova na svijetu je vrlo važna...
Trenutno, tokom aktuelne globalne ekonomske krize, kad su mnogi sajmovi zatvorili vrata, Split nudi Croatia Boat Show, koji privlači mnoge strane turiste," kaže Bajš.
On je naglasio da je zemlja 2008. zaradila 800m eura od nautičkog turizma i izjavio da se slični rezultati očekuju u 2009, uprkos krizi.
Manifestaciji je prisustvovao i predsjedavajući parlamenta Luka Bebić.
Ranije je Hrvatska najavila planove o izgradnji 15.000 dodatnih pristanišnih mjesta u svojim lukama u periodu od deset godina, u cilju podizanja godišnjih prihoda zemlje od nautičkog turizma na nivo od 2 milijarde eura.
Kultura i sport: bugarski klizači osvojili titulu u Parizu
Bugari Albena Denkova i Maxim Staviski osvojili su titulu u plesu na ledu na takmičenju Trophee Bompard u Parizu.
Također ove sedmice: Makedonski bend "Leb i sol" je na turneji po regionu, otvoren je 47. Solunski međunarodni filmski festival.
Albena Denkova i Maxim Staviski [Getty Images]
Bugarski par Albena Denkova i Maxim Staviski osvojili su titulu u plesu na ledu na takmičenju Trophee Bompard u Parizu.
Svjetski šampioni su završili s rezultatom od 197,25 poena, a iza njih su bili francuzi Isabelle Delobel i Olivier Schoenfelder, sa 194,62, te italijani Federica Faiella i Massimo Scali s 176,62.
Denkova i Staviski će sada učestvovati na sezonskom Grand Prix finalu u Rusiji narednog mjeseca.
Makedonski bend "Leb i sol", jedna od najpopularnijih grupa iz bivše Jugoslaviije, otpočela je s velikom regionalnom turnejom koncertom u Novom Sadu.
Turneja -- koja će trajati do 28. decembra -- obilježava 30-godišnjicu ovog benda.
Grupa će također nastupati u Banjoj Luci, Splitu, Zagrebu, Rijeci, Sarajevu, Skoplju, Ljubljani i Beogradu.
Ogromna slika koju su napravili rumunski učenici iz srednje škole Nicolae Tonitza u Bukureštu ušla je u Ginisovu knjigu rekorda.
Sliku dugu 3.464m službeno su izmjerili predstavnici Ginisove knjige na aerodromu Baneasa, gdje je ona izložena.
U Solunu u Grčkoj otvoren je 47.
Solunski međunarodni filmski festival koji će trajati do 26. novembra.
Četrnaest filmova -- dva grčka i 12 stranih -- uključeno je u službeni dio takmičenja.
Ove godine, u okviru programa se prikazuju i brazilska i nova kineska kinematografija i nudi se specijalna retrospektiva svjetski poznatog njemačkog reditelja Wima Wendersa.
Skulptura pod naslovom "Orfejeva lira" poznatog bugarskog umjetnika Ziyatina Nurieva, koji sada živi i radi u Istambulu, formalno je otkrivena u centru Kardzhalija, Bugarska.
Ogromna statua je visoka 9m i široka 12m, a napravljenja je od 3,6 tona čelika.
Srbijanska ženska odbojkaška reprezentacija osvojila je bronzanu medalju na natjecanju Svjetske lige, održanom u Japanu prošle sedmice.
Srbijanci su porazili Italiju sa 3-0.
Rusija je osvojila zlatnu medalju a Brazil je uzeo srebro.
(Razni izvori 15/11/06-22/11/06)
Nakon šest godina, većina odredbi Ohridskog sporazuma je ispunjeno
Decentralizacija i zahtjev za dvostrukom većinom za neke zakone su neki od ključnih rezultata sporazuma iz augusta 2001. kojim je okončan međuetnički sukob.
Marina Stojanovska za Southeast European Times iz Skoplja -22/08/07
Parovi šetaju parkom u centru Skoplja.
Makedonija je ovog mjeseca obilježila šestu godišnjicu značajnog sporazuma kojim je okončan međuetnički sukob u zemlji. [Getty Images]
Ovog mjeseca, Makedonija je obilježila šestu godišnjicu Ohridskog okvirnog sporazuma.
On je potpisan 13. augusta 2001, čime je okončan višemjesečni oružani sukob u zemlji.
On je od tada postao instrumentalni dio procesa euroatlantskih integracija u Makedoniji.
Sporazum je doveo do ustavnih promjena, između ostalog i do uvođenja takozvanog Badinterovog principa. U skladu s njim, za usvajanje nekih vrsta zakona mora se dobiti odobrenje od parlamentaraca koji predstavljaju manjinske zajednice.
Ustanovljeno je parlamentarno tijelo poznato pod nazivom Odbor za odnose između zajednica.
Prema ustavnim amandmanima, uloga Ombudsmana je također proširena.
On sad nadzire provedbu principa adekvatne i pravične zastupljenosti malih etničkih zajednica.
Najvažniji rezultat sporazuma je međutim bio novi zakon o teritorijalnoj reorganizaciji, kojim je pokrenut dvogodišnji proces decentralizacije.
Obilježavajući godišnjicu tog sporazuma, američka ambasadorica Gillian Milovanovich izjavila je da je od 2001. Makedonija postigla značajan napredak.
"U Republici Makedoniji postoji politička stabilnost.
Imali ste pravedne i demokratske izbore 2006, i svaka etnička zajednica može slobodno učestvovati u demokratskom životu zemlje," rekla je ona.
Profesor Ljubomir Frčkovski, koji je pomagao u izradi Sporazuma, kaže da je u velikoj mjeri proveden.
"Usvojen je zakon o teritorijalnoj podjeli.
To je bio preduslov za decentralizaciju koja je sad uspješno provedena.
Provedba principa adekvatne i pravične zastupljenosti je također bila uspješna," kaže Frčkovski.
Vlado Popovski, koji je također učestvovao u izradi sporazuma, smatra da je oko 70% od njegovih odredbi provedeno.
"Usvojen je zakon o upotrebi zastave, a načinjeni su veliki koraci u dijelu (vezanom za) pravičnu zastupljenost skoro svake etničke zajednice, osim romske zajednice.
Sporazum će biti u potpunosti ostvaren usvajanjem općeg zakona o upotrebi jezika," kaže Popovski.
Prošle godine je predsjednik Branko Crvenkovski organizirao službenu svečanost obilježavanja petogodišnjice.
Za razliku od toga, ove godine je samo najveća etnički albanska stranka, Demokratska unija za integraciju, organizirala službenu proslavu.
Ured predsjednika je najavio planove o održavanju okruglog stola o pravcu kojim je Makedonija išla od potpisivanja Ohridskog sporazuma.
Taj okrugli sto bit će održan 30. augusta, u sklopu serije rasprava o budućnosti Makedonije.
Poslovni pregled: ekonomija u Albaniji se oporavlja
Ekonomija u Albaniji popravlja se tokom zadnjeg kvartala.
Također u okviru poslovnih novosti: Kosovo se planira prijaviti za članstvo u STO, a Ford uskoro otvara pogon u Rumuniji.
Guverner Centralne banke Adrian Fullani kaže da je ekonomija Albanije stabilna. [Getty Images]
Ekonomija Albanije blago se oporavila u drugom kvartalu godine, objavio je u srijedu (26. august) guverner Centralne banke Adrian Fullani.
"Imamo malo raspoloživih statističkih podataka o realnoj ekonomiji, ali smo zapazili neka poboljšanja u poslovnoj klimi u drugom kvartalu, nakon oštrog pada u prvom kvartalu," izjavio je Fullani medijima u Tirani, ali je upozorio da su ekonomski indikatori ipak niži od historijskog prosjeka.
Kosovo je spremno prijaviti se za članstvo u STO, izjavio je u ponedjeljak (24. august) ministar trgovine i industrije Lutfi Zharku.
Dodao je da taj korak još uvijek neće biti poduzet, jer vlada čeka pogodniji trenutak.
Američki proizvođač automobila Ford objavio je u utorak (25. august) da će 8. septembra započeti proizvodnju u svom novom pogonu u Krajovi u Rumuniji.
Ford je prošle godine otkupio bivši proizvodni pogon firme Daewoo.
Očekuje se da će taj pogon proizvoditi oko 300.000 vozila godišnje.
Kragujevačka općina u Srbiji potvrdila je u nedjelju (23. augusta) osnivanje zone slobodne trgovine s italijanskim Fiatom.
Zamjenik gradonačelnika Kragujevca Nebojša Zdravković izjavio je kako se očekuje da će općinska skupštijna odobriti plan u septembru, a onda razraditi detalje s Fiatom tokom naredna dva mjeseca.
Firma PepsiAmericas objavila je u ponedjeljak (24. august) da ulaže 105m eura u jedan pogon za flaširanje u Rumuniji.
Fabrika se nalazi zapadno od Bukurešta i njeno otvaranje se očekuje 1. septembra.
Općinski sud u Sarajevu kaznio je u srijedu (26. august) dvije bosanskohercegovačke (BiH) banke zbog jednostranog povećanja kamata po kreditima.
Sud je naložio UniCredit banci da plati kaznu od 10.000 eura, a Raiffeisen banci 1.800 eura, nakon nekoliko pritužbi za zloupotrebu kamatnih stopa.
Sud je otvorio oko 200 sličnih predmeta protiv deset banaka koje rade u zemlji.
U utorak (25. august) pokrenuta je trajektna linija između Tripolija u Libiji i Famaguste na Kipru.
Taj trajekt može primiti do 200 ljudi, a putovanje njim traje oko šest sati.
(Razni izvori – 21/08/09-28/08/09)
Nauka i tehnologija: Srbija dobila kredit od Evropske investicione banke
Beograd namjerava upotrijebiti kredit EIB-a za inovacije i istraživanja.
Između ostalih novosti iz nauke, Makedonija je bila domaćin konferenciji "Inovacije u obrazovanju", a mladi naučnici u Bugarskoj pozivaju na novi univerzitet.
Predsjednik Srbije Boris Tadić potpisao je kredit od 200m eura od EIB-a za promoviranje nauke i tehnologije. [Getty Images]
Vlada Srbije i Evropska investiciona banka (EIB) su u četvrtak (4. marta) potpisale sporazum o kreditu od 200m eura za podsticaj naučnim i tehnološkim aktivnostima.
Na svečanom potpisivanju u Beogradu, predsjednik Boris Tadić izjavio je da će Srbija u narednih nekoliko godina uložiti milione iz svog vlastitog budžeta u cilju razvoja nauke i tehnologije.
Među planiranim projektima su izgradnja centra za istraživanje matičnih ćelija u Kragujevcu, uz najveću regionalnu bazu za medinu u Beogradu i smještaj za studente i mlade naučnike.
Makedonija je u petak (5. marta) bila domaćin međunarodne konferencije pod nazivom Inovacije u obrazovanju.
Ta manifestacija okupila je studente iz Makedonije, Crne Gore, Kosova i Albanije, koji su razmijenili svoje vizije o budućnosti školovanja s predstavnicima ministarstava obrazovanja četiriju zemalja.
Preko polovine mladih u Srbiji koristi internet svakodnevno, kaže se u izvještaju u listu Blic u četvrtak (4. marta).
Taj list navodi rezultate ispitivanja koji pokazuju da 11% ispitanika globalnu mrežu koristi povremeno, a tek 3% nikako ne izlazi na internet.
1. marta, Sofija je bila domaćin šestom Godišnjem forumu inovacija Bugarske, koji je organizirao Fond za primijenjena istraživanja i komunikacije, u saradnji s ministarstvom ekonomije i Svjetskom bankom.
Taj forum, pod nazivom "Nauka, tehnološki razvoj i inovacije -- politike za rast i razvoj tokom naredne decenije", podijelio je nagrade lokalnim kompanijama i istraživačkim organizacijama za njihova postignuća.
Udruženje mladih naučnika izrazilo je svoju podršku ideji za osnivanje univerziteta pri Akademiji umjetnosti Bugarske.
Ta inicijativa u sklopu je napora na reformi najstarije akademske institucije u zemlji, uz intenziviranje tamošnjih istraživanja.
(Razni izvori -- 01/03/10-08/03/10)
Bivši ovisnici o drogi glume u predstavi rođenja gospoda u BiH
U nedjelju, preko 100 bivših korisnika droge iz 20 zemalja održat će dodatnu božićnu predstavu rođenja gospoda za hodočasnike u Međugorju, Bosna i Hercegovina.
Ivo Šćepanović za Southeast European Times – 03/01/08
Predstava je odigrana u komuni Cenacolo u Međugorju, Bosna i Hercegovina. [SE Times]
U nedjelju (6. januar), bivši ovisnici o drogama iz preko 20 zemalja održat će dodatnu predstavu rođenja gospoda koju su za Božić odigrali za hiljade hodočasnika iz cijelog svijeta, okupljenih u crkvi Djevice Marije u Međugorju, u Bosni i Hercegovini (BiH).
Bivši ovisnici, koji su članovi komune Cenacolo, nastupat će u nedjelju u čast Sveta tri kralja, kad je mali Isus prikazan Magima, trojici mudraca.
Centar komune Cenacolo na jugu BiH vodi katolička čsna sestra iz Italije Elvira Petrozzi.
Ona je održala predstave scene rođenja gospoda za milione ljudi koji su obavili hodočašće u Međugorju od 1981. godine -- kad se prema navodima tamo pred šestoro lokalne djece prikazala Djevica Marija.
'Igranje scene rođenja gospoda iza crkve Sv. Ivana u Međugorju nije samo vjerski akt, nego i dokaz da naša borba protiv ovisnosti od droga može uspjeti,'' izjavio je hrvatski član komune Petar Muzar.
On je član već tri i po godine.
"Učešće u sceni rođenja dokazuje da sam na pravom putu da zaboravim svoj prošli život i loša iskustva s drogama."
Muzar kaže da rad s drugim članovima komune Cenacolo iz zemalja poput Italije, Sjedinjenih Država, Srbije, Paname, Slovačke, Slovenije, Velike Britanije, Poljske, Mađarske i Hong Konga, predstavlja dokaz da se njihova moć koncentracije vratila i da će kad odu iz komune biti u stanju voditi normalan život.
''Ljudi borave u komuni tri i po do pet godina, i onda su spremni otpočeti novi život bez droge.
Ovdje učimo kako živjeti život, kako prestati uzimati droge,'' objasnio je Muzar.
Uprkos činjenici da se u predstavi radi o rođenju gospoda, u komuni se prihvataju vjerske razlike.
'U komuni, koja se u osnovi sastoji od katolika, imamo i muslimana i pravoslavnih.
Ali mi ne pravimo razliku između ljudi različitih vjera,'' kaže Muzar.
''Godinama radimo predstavu rođenja gospoda, ali svake godine imamo nove članove koji su u potrazi za nadom.
Također, ima i hodočasnika i domaćih stanovnika kojima je potrebna naša poruka,'' kaže Italijan Marco Zappella.
On i njegova supruga Cinzia žive u komuni već 17 godina -- nakon što su se izlečili od potrebe droga.
Oni su u komuni izgradili kuću u kojoj žive sa svojih četvoro djece.
''Nisam siguran kako publika na to gleda, ali scene ljudi sa nekad uništenim životima koji igraju u pozitivnoj predstavi sigurno može ganuti ljude.
Iz naše perspektive, dobra izvedba naše predstave za nas znači pobjedu -- pobjedu koju su neki od nas čekali godinama,'' kaže Muzar.
Makedonski parlament razmatra amandmane na izborni zakon
Prijedlog izmjena na izborni zakon Makedonije odmosi se na nepravilnosti u glasanju, ovlašćenja Državne izborne komisije i finansiranje kampanja.
Te izmjene imaju za cilj veće povjerenje između stranaka i javnosti.
Marina Stojanovska za Southeast European Times iz Skoplja -- 03/01/08
Amandmanima će se strankama dati više sredstava po jednom dobijenom glasu. [Getty Images]
Nepravilnosti u potrošnji stranaka tokom izbora već duže predstavljaju problem u Makedoniji.
U nastojanju da izbori budu transparentniji, 17. decembra su tri grupacije parlamentu dostavile prijedlog amandmana na izborni zakon.
Ministarstvo pravde, misija OSCE-a u Skoplju i građansko udruženje MOST sačinili su taj prijedlog tokom niza sastanaka radne grupe u periodu od maja do decembra.
Amandmani imaju za cilj stvaranje pravičnog izbornog procesa i pokrivanje triju oblasti -- izbornih nepravilnosti, ovlašćenja Državne izborne komisije (SEC) i finansiranje kampanja.
"Amandmanima na izborni zakon doprinijet će se transparentnosti i tačnosti u vođenju izbornog procesa.
Nadam se da na narednim izborima neće doći do prepunjavanja i lomljenja glasačkih kutija," izjavio je ministar pravde Mihajlo Manevski.
Prema riječima šefa misije OSCE-a, ambasadora Giorgia Radicatija, jedan od osnovnih uslova za provedbu izbornog procesa je povjerenje između stranaka i građanstva.
"To je pravac u kom idu ovi amandmani.
Oni su pripremljeni na transparentan način, uz učešće svih relevantnih institucija."
Profesorica prava Renata Trenevska Deskovska kaže da su amandmani rezultirali iz svijesti da u finansiranju kampanja nema transparentnosti, nedavnog formiranja Upravnog suda -- tijela za koje se očekuje da će odlučivati u sporovima do narednih izbora -- te prijenosa glasačkih lista sa ministarstva pravde na SEC.
Jedna predložena izmjena je da se poveća gornja granica za iznos novca koji u kampanjama potroše stranke sa trenutnih 1 na 2 eura po glasaču.
Državni ured za reviziju (SAO) imao bi ovlast za pregled donacija koje stranke dobivaju od pojedinaca, a SEC bi bio nadležan za ažuriranje glasačkih lista.
Predloženim amandmanima bi se također SEC-u omogućilo poduzimanje disciplinskih radnji i podnošenje prijava u vezi s izbornim nepravilnostima.
SAO bi također mogao podnositi prijave u slučajevima finansijskih nepravilnosti.
Ostale važne izmjene su te da se državnim tijelima ne bi omogućilo da objavljuju oglase finansirane iz budžeta i da bi se od emitera i štampanih medija tražilo da dostave cjenovnik za izborno oglašavanje koji bi važio tokom cijele kampanje.
Asocijacija privatnih elaktronskjih medija reagirala je izjavom da se cijene za oglašavanje u privatnim medijima ne bi trebale ograničavati.
Prema riječima izvršnog direktora MOST-a Darka Aleksova, cjenovnikom se cijene ne bi ograničavale.
"Televizijske stanice mogu strankama davati popuste, ali transakcija bi se trebala obavljati na transparentan način," kaže on.
Nepostojanje finansijske transparentnosti kod stranaka navedeno je u najnovijem izvještaju Evropske komisije o napretku Makedonije.
U njemu je utvrđeno da su stranke dobivale donacije koje su bile par puta veće od iznosa prikazanih u njihovim finansijskim izvještajima.
U svojim izvještajima o prethodnim izborima, i SAO je opisao velika odstupanja u finansiranju stranaka, gdje se iznos navodnih donacija nije slagao s potrošenim iznosom.
Ako bi se predložene izmjene usvojile, one bi trebale pomoći u sprječavanju izbornih nepravilnosti, uključujući i nepravilnosti direktno vezane za finansiranje.
Prihvaćena ostavka ministra unutrašnjih poslova Hrvatske
Hrvatski ministar unutrašnjih poslova Ivica Kirin službeno je smijenjen u srijedu, nakon svog učešća u predbožićnom lovačkom izletu s ključnim osumnjičenikom za ratne zločine koji je bio privremeno pušten na slobodu.
(AFP, Javno.hr, Xinhua - 02/01/08; UPI, AKI, Informativni centar UN-a - 31/12/07; AP - 30/12/07; ICTY - 29/12/07; AFP - 27/12/07)
Penzionisani hrvatski general Mladen Markač prekršio je uslove svog privremenog puštanja na slobodu time što je u decembru učestvovao u lovu s ministrom unutrašnjih poslova Ivicom Kirinom. [Getty Images]
Hrvatski premijer Ivo Sanader je u srijedu (2. januar) prihvatio ostavku ministra unutrašnjih poslova Ivice Kirina, nakon njegove umiješanosti u skandal koji je doveo do toga da je tribunal UN-a za ratne zločine ukinuo privremeno puštanje na slobodu jednom od svojih optuženika.
Kirin je ostavku podnio 29. decembra, sedmicu dana nakon učešća u lovu na divlje svinje s bivšim komandantom specijalne policije generalom Mladenom Markačem, koji se 2004. predao Međunarodnom krivičnom tribunalu za bivšu Jugoslaviju (ICTY) i kasnije te godine je pušten da na suđenje sačeka kod kuće.
Prema zajedničkoj optužnici, on i još dva bivša generala -- Ante Gotovina i Ivan Čermak -- optuženi su za odgovornost za niz zločina, među kojima je ubistvo najmanje 150 Srba tokom operacije Oluja hrvatskih snaga iz augusta 1995, kojom je ponovo uspostavljena kontrola nad regionom Krajine.
Nakon pojavljivanja slika na naslovnicama hrvatskih novina, na kojima su Kirin, Markač i drugi zvaničnici prikazani kako stoje iznad mrtvog vepra, ICTY je 28. decembra izdao nalog da hrvatske vlasti odmah uhapse Markača i prebace ga nazad u Hag.
U njemu se kaže da su učešćem osumnjičenog u lovu na planini Bilogora prekršeni uslovi njegovog privremenog puštanja na slobodu, prema kojima mu nije bilo dopušteno da bez dozvole napušta svoj dom u Zagrebu.
Markač je 30. decembra poslat nazad u svoju ćeliju u pritvorskom centru tribunala UN-a u Scheveningenu.
"Ovo se nije trebalo desiti", izjavio je nakon izbijanja skandala novinarima hrvatski predsjednik Stipe Mesić.
"Haški sud ima svoja pravila i svi oni koji imaju pravo na privremeno puštanje na slobodu znaju pravila po kojima moraju postupati."
Kirin, čije je ministarstvo bilo nadležno da osigura da Markač ne prekrši uslove svog puštanja na slobodu, izrazio je u svojoj ostavci "žaljenje i izvinjenje" zbog tog incidenta.
Sanader ga je službeno smijenio u srijedu i izdao nalog da se na Kirinovo mjesto postavi državni sekretar Ivica Buconjić dok se ne imenuje novi ministar.
On je također ponudio uvjeravanja u vezi s opredjeljenjem Hrvatske ka punoj saradnji s Hagom, navodeći kao dokaz promptnu akciju vlade u svrhu hapšenja i slanja Markača nazad u Hag.
"Ja ne prihvatam osude ove vlade u smislu toga da je ona izgubila kredibilitet u vezi saradnje s tribunalom," izjavio je u srijedu novinarima Sanader, a prenosi AFP.
"Vlada je dokazala da ona poštuje ... svoj ustavni zahtjev za saradnjom.
Ministar je platio cijenu neiskustva," dodao je on u vezi s Kirinovim odlaskom s funkcije."
Međutim, kako navode hrvatski mediji, taj incident značajno je umanjio šanse zemlje za privremeno puštanje na slobodu Gotovine, koje se sada smatraju "skoro nikakvima".
Kultura i sport: velika nagrada na rumunskom filmskom festivalu otišla čileanskom filmu
U nedjelju je završio 6. Transilvanski međunarodni filmski festival.
Također ove sedmice: na izložbi u Sofiji prikazuje se naivna umjetnost Srbije, a u Baru se održava prvi crnogorski Festival omladinske drame.
Rumunska glumica Irina Petrescu (lijevo) primila je počasti na 6. Transilvanskom međunarodnom filmskom festivalu. [Gabriel Petrescu]
Film čileanskog režisera Sebastiana Camposa "La Sagrada Familia" osvojio je Trofej Transilvanije na 6. Transilvanskom međunarodnom filmskom festivalu, održanom u gradovima Cluj-Napoca i Sibiu u Rumuniji.
Rumunska glumica Irina Petrescu i italijanski glumac Franco Nero dobili su nagradu za životno postignuće.
Lideri jugoistočne Evrope okupili su se u Sibiuu u Rumuniji na petom samitu JIE.
Moto ovogodišnje manifestacije bio je "Kulturna različitost -- most između kulturnog naslijeđa i kulture budućnosti".
Obilježavajući ovu priliku, generalni direktor UNESCO-a Koichiro Matsuura pozdravio je opredjeljenje balkanskih zemalja ka regionalnoj saradnji i dijalogu.
U Umjetničkoj galeriji grada Sofije otvorena je izložba na kojoj se prikazuje naivna i marginalna umjetnost Srbije.
Ona sadrži 71 rad 35 umjetnika iz Srbije, iz Jagodinskog muzeja naivne umjetnosti i privatnih kolekcija u Srbiji.
U Baru je održan prvi crnogorski Festival omladinske drame.
Manifestacija je okupila 230 mladih glumaca iz osnovnih i srednjih škola širom zemlje.
Festival su zajednički organizirali Kulturni centar u Baru i Pozorište Čedo Dragović.
U Beogradu će u petak (15. juna) otpočeti snimanje nove američko-srbijanske koprodukcije pod naslovom "Srpski ožiljci", čiji je režiser Brent Huff.
Film, opisan kao triler, priča priču o jednoj porodici čiji su se članovi nakon sukoba u bivšoj Jugoslaviji rasuli širom svijeta.
(Razni izvori – 06/06/07-13/06/07)
Osuđena "deklaracija" kosovskih Srba
Zvaničnici u Prištini osudili su misterioznu "deklaraciju nezavisnosti" kosovskih Srba.
Linda Karadaku za Southeast European Times iz Prištine --26/08/10
U Sjevernoj Mitrovici su etnički Srbi većina. [Getty Images]
Nezvanični dokument kojim se proglašava nezavisnost Srba na sjevernom Kosovu izazvao je reakcije i kod Albanaca i kod Srba u zemlji.
U toj deklaraciji kaže se da kosovske općine s većinskim srpskim stanovništvom "ne mogu biti dio države Kosovo", izvještava beogradski B92.
Kosovski radio u vlasništvu Srba, Radio KiM, objavio je 18. augusta izvatke iz tog dokumenta, zvane "Deklaracija nezavisnosti od Saveza općina Autonomne pokrajine Kosova i Metohije".
Porijeklo tog dokumenta nije jasno, a on je i dalje bez potpisa.
"[Taj dokument] izgleda da je politički motiviran.
Pripadnici takvih kriminalnih struktura, koji već godinama rade protiv vladavine zakona na sjeveru Kosova, znaju da su im dani odbrojani," izjavio je za SETimes Memli Krasniqi, glasnogovornik kosovskog premijera Hashima Thacija.
Beograd je izgleda jednako skeptičan.
"Vlada Srbije ima jasno utvrđenu politiku za Kosovo i Metohiju, dobro poznatu kosovskim Srbima, i ona neće odustati od te politike," izjavio je srbijanski ministar za Kosovo Goran Bogdanović.
To ministarstvo također je kosovske Srbe upozorilo da "ne padaju na provokacije Prištine ni na postupke neodgovornih pojedinaca iz srpske zajednice, koji zastupaju svoje vlastite interese".
Srbijansko ministarstvo za Kosovo osudilo je "pojavu takve fantomske deklaracije nezavisnosti", izvještava B92.
Međutim, kosovski politički analitičar Besim Abazi kaže da je taj dokument možda predstavljao probni balon, koji je moguće pokrenula srbijanska vlada -- koja je za podjelu Kosova -- kako bi odmjerila reakcije u Srbiji, na Kosovu i u međunarodnoj zajednici. "Pošto se njen autor ne može utvrditi, to je jedna vrsta ispita reakcija Prištine i međunarodnog prisustva, kako bi se otvorio put za različite inicijative u tom dijelu Kosova," izjavio je on za SETimes.
Krajem prošle sedmice, kosovski ministar unutrašnjih poslova Bajram Rexhepi okrivio je bivšeg srbijanskog premijera Vojislava Koštunicu i njegovu Demokratsku partiju Srbije.
"Ovo je prijetnja i provokacija, i oni su očekivali da ćemo mi reagirati na nezreo način.
Međutim, mi smo pažljivo pratili stanje i zajedno s međunarodnom zajednicom smo bili spremni reagirati na svaku situaciju."
Hrvatska Srbiji izručila atentatora na Đinđića
Sretko Kalinić, koga čeka 70 godina zatvora za 20 ubistava, prebačen je rano u srijedu iz Zagreba u Beograd, u okviru novog sporazuma o ekstradiciji.
(B92 - 26/08/10; Reuters, DPA, Bloomberg, BBC, Canadian Press, Deutsche Welle, AKI, Xinhua, Beta, B92 - 25/08/10; Reuters, DPA, B92 - 29/06/10)
Sretko Kalinić izručen je u srijedu (25. augusta) iz Hrvatske u Srbiju. [Beta]
Pripadnik zloglasne srbijanske bande Zemunski klan izručen je Beogradu rano u srijedu (25. augusta), više od tri godine nakon što je osuđen za atentat iz marta 2003. na srbijanskog premijera Zorana Đinđića.
Sretku Kaliniću, s nadimkom "Zvijer", suđeno je u odsustvu i on je u maju 2007. osuđen na 30 godina zatvora zbog svoje uloge u zavjeri za ubistvo prvog demokratski izabranog srbijanskog premijera.
U odvojenom suđenju, taj 36-godišnji plaćeni ubica, koji ima dvostruko hrvatsko i srbijansko državljanstvo, dobio je kaznu od 40 godina zatvora za drugih 19 ubistava.
Kalinić je postao prvi hrvatski državljanin koji je Srbiji izručen od sukoba iz perioda 1991-1995. između dvaju bivših jugoslavenskih republika.
Taj potez postao je moguć nakon što su Beograd i Zagreb 29. juna potpisali sporazum o ekstradiciji, kojim se dozvoljava izručenje lica osumnjičenih za organizirani kriminal i korupciju, koji često bježe u druge države koje su nekad bile u sastavu bivše Jugoslavije.
Kalinić je uhvaćen u Zagrebu ranije u toku mjeseca, nakon što je ranjen u pucnjavi s Milošem Simovićem, drugim članom Zemunskog klana osuđenim u vezi s Đinđićevim ubistvom.
Simović je uhapšen par dana kasnije, dok je pokušavao prijeći hrvatsko-srbijansku granicu.
Kalinić je iz Zagreba dovezen u avionu srbijanske vlade.
Na video-snimcima njegovog izručenja, koje je obavljeno uz pojačanu sigurnost, prikazuje se kako mu specijalna policija oblači neprobojni prsluk prije vožnje do aerodroma u džipu.
Zorana Vučičević, glasnogovornica Odjela za popravne ustanove srbijanskog ministarstva pravde, izjavila je za Reuters da je nakon dolaska "Kalinić odmah priveden u centralni zatvor u Beogradu."
Kad se završi istraga protiv njega, on će biti prebačen u zatvor Zabela u istočnoj Srbiji, na odsluženje 40-godišnje kazne, izvještava u četvrtak beogradski B92, navodeći riječi državnog sekretara ministarstva pravde Slobodana Homena.
Prema zakonima Srbije, Kalinić ima pravo zahtijevati ponavljanje suđenja, jer je osuđen u odsustvu.
Zvaničnici očekuju da će Kalinićeve izjave pomoći da se baci svjetlo na brojne druge zločine počinjene u prošlosti, većinom u Srbiji.
"Vjeruje se da bi Kalinić, koji je osumnjičen za određene zločine, mogao pomoći da se razjasni pet-šest ubistava svojim izjavama," izjavio je Homen u srijedu.
Govoreći pred izručenje, direktor srbijanske policije Milorad Veljović pohvalio je poboljšan nivo saradnje između agencija za provedbu zakona tih dvaju bivših jugoslavenskih republika.
Time "su organizirani kriminal i njegovi planeri stavljeni u vrlo tešku, iako ne u potpunosti neočekivanu situaciju", izjavio je on, kako navodi B92.
"Siguran sam da će oni uzvratiti udarac, ali mi im to nećemo dozvoliti i time ćemo svoju saradnju čak i ojačati, a našu borbu protiv organiziranog kriminala načiniti još odlučnijom."
Izobilje truba na festivalu Guča u Srbiji
Privučeni muzikom duvačkih instrumenata i pivom, posjetioci iz regiona i iz cijelog svijeta su se u velikom broju okupili u zapadnoj Srbiji.
Bojana Milovanović za Southeast European Times iz Beograda -- 27/08/09 Fotografije: Nikola Barbutov
Posjetioci čak iz Ugande okupili su se na ovogodišnjem trubačkom festivalu.
Trubački festival u Guči, četverodnevna manifestacija, privukao je ranije ovog mjeseca oko 500.000 posjetilaca.
Poznat i kao Dragačevski sabor, on se godišnje održava u blizini Čačka, u zapadnoj Srbiji.
Ove godine se na manifestaciji okupilo oko 1.200 trubača, uz 22 starija duvačkih orkestra, deset omladinskih i pet juniorskih.
Iako je i dalje relativno nepoznat van regiona, on dobiva jači međunarodni profil, jer je s manifestacije izvještavalo preko 150 stranih i oko 200 domaćih novinara.
Većina posjetilaca dolazi iz Srbije i drugih bivših jugoslavenskih republika -- Slovenije, Makedonije, Bosne i Hercegovine i Crne Gore -- ali prema riječima organizatora, ovogodišnji skup okupio je entuzijaste čak iz Belgije, Francuske, Italije, Ugande i Kine.
"Jedan moj prijatelj, porijeklom iz Srbije, pričao mi je za ovaj festival," kaže Linda iz Belgije.
Ljubitelji muzike popili su oko milion litara piva i pojeli 2.000kg janjećeg i svinjskog pečenja.
"Nisam mogla vjerovati da je atmosfera ovdje tako dobra i živa.
Sve mi se sviđa -- muzika, hrana i pića," rekla je ona, tapkajući nogom uz ritam truba.
"Nismo imali nikakvih problema.
Pribojavali smo se svinjske gripe, incidenata i tuča kod tako velike gomile naroda, ali lijep provod koji su svi imali u Guči nije ničim pokvaren," izjavio je Adam Tadić, direktor kulturnog centra, za Southeast European Times .
Bend Ekrema Mamutovića iz Vranja pobijedio je na ovogodišnjem festivalu i predstavljat će Srbiju na svjetskom takmičenju duvačkih orkestara Guča 2010.
Dejan Petrović, iz sela Duboko, osvojio je nagradu za najboljeg trubača, kao i Zlatnu trubu 2009.
Gradonačelnik Lučana Slobodan Jolović poslao je specijalne pozive ruskom premijeru Vladimiru Putinu i američkom predsjedniku Baracku Obami za 50. festival u Guči naredne godine.
Tadić je izjavio da, iako posjete tako visokih zvaničnika ne izgledaju realno, dolazak Putina i Obame nije sasvim nemoguć.
"Ove godine, ruski ambasador u Beogradu Alexander Konuzin i otpravnica poslova američke ambasade Jennifer Brush posjetili su Guču, a njihove posjete mogle bi biti uvod za posjete Putina i Obame naredne godine," kaže Tadić.
Festival je nastao tako što su u oblasti Guče u 19. vijeku bili aktivni orkestri koji su svirali na lokalnim proslavama.
Formalnija manifestacija se izrodila kako su se ljudi počeli okupljati da bi izrazili svoju ljubav za muziku kroz poseban zvuk duvačkih instrumenata.
Grčki fudbal postaje ružan
Fudbal u Grčkoj ubrzano gubi svoju navijačku bazu zbog skandala i nasilja na stadionima.
Hrvatski navijači bježe od požara uzrokovanog zapaljivim sredstvom bačenim na njih tokom meča kvalifikacija za Euro 2012. protiv Grčke, 7. oktobra na stadionu Karaiskaki u Pireju. [Reuters]
Fudbalski skandali u Evropi možda se dešavaju isto toliko često koliko i golovi.
Međutim, hapšenje 83 lica povezano s grčkom Super-ligom zbog optužbi za namještanje mečeva i pranje novca, uz neprestano nasilje na mečevima, dovelo je do smanjenja broja posjetilaca i najvećih televizijskih premija.
Toj kombinaciji dodajte i sramotu da je vlasnik jednog kluba bježao od vlasti -- dva puta.
"Većina navijača želi gledati čist fudbal.
Izgleda da je jeftinije kupiti meč i onda napraviti bolji tim, i to je otjeralo ljude s fudbalskih terena.
Oni ne idu i ne gledaju fudbal," izjavio je za SETimes glasnogovornik ministarstva za kulturu i sport George Bikos.
Ta situacija rezultat je niza optužnica podignutih protiv agenata, privrednika, vlasnika klubova, bivših sudaca, jednog igrača, kladioničara i najviših ešalona Super-lige, čiji je predsjednik Vangelis Marinakis od strane tužilaca optužen za poticanje nasilja na mečevima.
Zatim je premijer George Papandreou u julu za savjet pozvao predsjednika UEFA-e Michela Platinija, jer je ministar kulture Pavlos Geroulanos nazvao igru "korumpiranom".
Dogovoreno je da će UEFA raditi s Helenskom fudbalskom federacijom (EPO) na iznalaženju rješenja u četiri ključne oblasti -- nasilju, korupciji i namještanju mečeva, dopingovanju i suđenju.
Vlada u međuvremenu planira popustiti zahtjevima EPO-a prije pripreme propisa za reguliranje igre, iako je jedan zvaničnik EPO-a optužen u tom skandalu.
U junu, zamjenik ministra za zaštitu građana Manolis Othonas povezao je tu istragu s očitim gubljenjem borbe protiv korupcije u Grčkoj i s dužničkom krizom u zemlji.
"Ova afera je od ogromne važnosti," izjavio je Othonas.
"Neće biti nikakve tolerancije, iznimaka niti kompromisa.
To je ono što zahtijeva cijelo grčko društvo, a ne samo ljudi povezani s fudbalom," izjavio je on.
Policajci u civilnoj odjeći privode dvojicu civila uhapšenih u vezi s istragom o namještanju mečeva u grčkom fudbalu, 23. juna na sudu u Atini. [Reuters]
Sudska dokumentacija pokazala je brojne prijepise snimljenih telefonskih razgovora -- većinom pune prostota i prijetnji fizičkim nasiljem -- navodno između korumpiranih zvaničnika timova dok su unaprijed određivali rezultate mečeva, koristeći igrače i suce.
Ulozi za klađenje za navodno namještene mečeve plasirani su na internetu ili kod kladioničarskih agencija u Grčkoj, drugim dijelovima Evrope i u azijskim zemljama, kaže se u toj dokumentaciji.
Prvobitno je bilo umiješano preko 800 osumnjičenih, s navodnim vezama u sedam sudova, što je potreslo fudbal u Grčkoj, Dobit od uloga na mečeve procjenjivala se u neizrečenim višemilionskim iznosima u eurima, a kaže se da je 13 miliona bio ulog samo na jedan meč, izvještava Kathimerini.
Bez postignutog rješenja, redovna sezona otpočela je u konfuziji, kad je tim Asteras Tripolis izbačen iz lige nakon što je optužen za mito, zajedno s ekipom Olympiakosa Volou, čiji je tadašnji predsjednik Achilleas Beos nakon toga osuđen na zatvrorsku kaznu zbog kršenje propisa .
EPO, je međutim poništila odluku kojom se zabranjuje učešće timu Asteras Tripolis, nakon što je saopćila da snimljeni razgovori s detaljima o navodnom podmićivanju ne predstavljaju dovoljne dokaze.
Vlasnik Kavale Makis Psomiadis uhapšen je ovog mjeseca u Makedoniji. [Facebook]
Jedan od glasova bio je poznata ličnost u grčkom fudbalu: Makis Psomiadis, vlasnik drugoligaškog tima Kavala.
Psomiadis je poznat po velikim brkovima, još većim cigarama i podugim historijatom sukoba i s ligom i sa zakonom.
To uključuje optužbe za šverc zlatom, pronevjere, ucjene, neplaćanje poreza, pa čak i ulogu u odredima za mučenje tokom zloglasne grčke desničarske hunte iz 1970-tih godina.
On je postao bjegunac od pravde 26. juna, nakon što je protiv njega podignuta optužnica za namještanje mečeva.
Kad je dva i po mjeseca kasnije uhapšen, sudac ga je odmah pustio, iako je optužen i za to što nije platio porez u iznosu od 300.000 eura.
To dolazi u vrijeme kad se Grci oporezuju do grla i trpe kresanja plaća potrebna zbog mjera štednje, koje za cilj imaju da zemlju održe na površini i da se dobije serija od 113 milijardi eura kredita za finansijski spas od trojke EU-MMF-ECB.
Kad je zbog povike sud morao Psomiadisa pozvati nazad, on je ponovno nestao, ali ne prije nego što je objavio: "Ja sam politički zatvorenik." Sudac je, prije nego što je ispitao Psomiadisa, pročitao izjavu koju mu je uručio optuženi, a u kojoj se te optužbe osuđuju.
On nije dugo bio u bijegu.
Psomiadis je 9. novembra uhapšen u jednoj kafeteriji u Makedoniji, u blizini grčkog konzulata.
Vlasti kažu da je tamo boravio kod jednog bivšeg igrača.
Kathimerini je primijetio: "Za Grke opterećene 18-mjesečnim kresanjem plaća, povećanjima poreza i srezanim penzijama, uz očekivanje dodatnih mjera, taj slučaj predstavljao je simbol bliskog odnosa između privilegiranih i sudova, koji pokazuju popustljivost prema onima s novcem i vezama."
Sukob navijača s policijom nakon završenog finalnog meča fudbalskog kupa Grčke između AEK-a i Atromitosa, 30. aprila na Olimpijskom stadionu u Atini. [Reuters]
Psomiadisov slučaj bio je i mjerilo toga dokle je grčki fudbal pao, iako Bikos tvrdi da je ministarstvo pokušalo suzbiti te radnje.
"Problem s namještenim mečevima nije problem Grčke.
To je širom Evrope," kaže on za SETimes.
On je također saopćio da su još dvojica, među kojima je i predsjednik jednog drugog kluba iz druge divizije, Iliopulija, stavljeni u zatvor.
Bikos je dodao: "Ljudima se ne sviđa ono što se dešava".
On je izjavio da je došlo do pada obima klađenja na mečeve u svim lutrijama u zemlji, jer "ljudi smatraju da se oni [mečevi] namještaju".
Zvaničnici Super-lige nisu bili na raspolaganju za komentare.
Jedan navijač, 34-godišnji Vassilis Vaziourakis, koji navija za Panithinaikos, višegodišnjeg šampiona lige uz svog ogorčenog rivala Olympiakosa, kaže da više ne gleda.
"Bio sam lud za fudbalom, ali sam ogorčen zbog svega ovoga i ne marim više ni za svoj tim," kaže on za SETimes, odajući da se igrači brinu samo za svoje plaće.
"Oni he mare za historiju klubova."
Ove godine ukaljan je i šampionat lige, kad su navijači AEK-a napali navijače i rodbinu svog protivnika Atromitosa.
Za to je AEK ipak nagrađen pobjedom.
Bikos kaže da je to uobičajena pojava.
"Većina timova ima privatne vojske navijača i imamo provale nasilja."
Vlada je obećala još jednu akciju suzbijanja stanja, skoro ponavljajući prethodna obećanja koja nisu održana, a Geroulanos je potvrdio da će biti potrebno dugo vremena da se počisti sad ružna fudbalska igra u Grčkoj.
Zemlje jugoistočne Evrope udružuju snage protiv kriminala i terorizma
Na sastanku u srbijanskom vojnom kompleksu Karađorđevo, predsjednici i predstavnici osam balkanskih zemalja složili su se o jačanju saradnje.
Igor Jovanović za Southeast European Times iz Beograda -- 17/10/06
Srbijanski predsjednik Boris Tadić govori dok crnogorski predsjednik Filip Vujanović (lijevo), predsjednik Hrvatske Stipe Mesić (drugi slijeva) i predsjednik Albanije Alfred Moisiu (desno) slušaju tokom novinske konferencije nakon samita šefova zemalja jugoistočne Evrope. [Getty Images]
Predsjednici zemalja jugoistočne Evrope su u ponedljeljak (16. oktobra) usvojili deklaraciju kojom se obavezuju na saradnju u borbi protiv organiziranog kriminala i terorizma.
Taj potez je uslijedio tokom sastanka u srbijanskom vojnom kompleksu Karađorđevo, gdje je domaćin bio srbijanski predsjednik Boris Tadić.
Deklaracijom se poziva na razvoj kapaciteta obavještajnih službi, policije i pravosuđa, čime bi im se omogućila saradnja i razmjena informacija.
Potpisnici su se složili da će raditi na sporazumu o saradnji policije i na ustanovljavanju i razvijanju veza s tijelima EU nadležnima za borbu protiv organiziranog kriminala i terorizma, kao i s NATO-om.
Nadalje, predsjednici su se složili održavati stalni dijalog na predsjedničkom ili nivou vlade, organizirati sastanke na ministarskom nivou najmanje jednom godišnje, i održavati stalnu saradnju između eksperata.
Predsjednici Albanije, Bosne i Hercegovine, Crne Gore, Hrvatske, Makedonije, Rumunije i Srbije su svi potpisali ovu deklaraciju, kao i izaslanici bugarskog predsjednika Georgija Parvanova koji nije mogao prisustvovati sastanku.
Domaćin samita Tadić je naglasio ulogu koju ima siromaštvo u rastu organiziranog kriminala.
Za kriminalce "granice i druge barijere" jednostavno ne postoje, rekao je Tadić novinarima.
Crnogorski predsjednik Filip Vujanović je izrazio spremnost svoje zemlje da da doprinos u borbi protiv terorizma i organiziranog kriminala.
Hrvatski kolega Stipe Mesić je pozdravio koncept institucionalizacije saradnje u borbi protiv kriminala i terorizma, kazavši da oni predstavljaju "veliku opasnost" za region.
Predsjedavajući predsjedništva Bosne i Hercegovine Borislav Paravac i albanski predsjednik Alfred Moisiu su se složili da terorizam i organizirani kriminal predstavljaju regionalni problem i da zahtijevaju zajednički odgovor.
Makedonski predsjednik Branko Crvenkovski je rekao da je u regionu aktivna "široka koalicija organiziranog kriminala" i da je potrebna saradnja u cilju njegovog pobjeđivanja.
Također prisutan događaju je bio povjerenik EU za pravosuđe i sigurnost Franco Frattini.
U komentarima za srbijansku emitersku korporaciju, on je rekao "da je u Srbiji ostvareno dosta napretka, posebno u borbi protiv finansijskog i organiziranog kriminala."
"Vrlo je važno nastaviti taj proces i posvetiti specijalnu pažnju ekstremizmu, žestokoj radikalizaciji i uvezivanju ekstremnih grupa u regionu," rekao je Frattini.
Dioničari sretni zbog preuzimanja Plive od strane firme Barr
Pod pritiscima međunarodnih tržišta, Pliva se odlučila postati dijelom veće i jače kompanije.
Nataša Radić za Southeast European Times iz Zagreba – 17/10/06
Firma Barr is New Jerseyja je otkupila preko 70% najveće hrvatske farmaceutske kompanije Pliva. [Getty Images]
Nakon šestomjesečnih pregovora, firma iz New Jerseyja Barr Pharmaceuticals Inc. otkupila je preko 70% Plive, najveće farmaceutske kompanije u Hrvatskoj.
Dogovor je konačno sklopljen početkom oktobra.
Pliva, regionalni lider u toj grani privrede, ima iza sebe preko 80 godina tradicije.
Jednom kad se sporazum službeno sklopi, Barr će postati treći po veličini proizvođač generičkih lijekova na svijetu.
Barr je morao platiti $2,6 milijardi za preuzimanje hrvatske kompanije.
S njegovom ponudom takmičio se drugi rival -- Actavis sa Islanda.
Nakon tenderskog rata koji je povisio vrijednost Plivinih dionica, Barr je konačno uspio deponirati 13,5 miliona dionica, to jest 72,6% kompanije.
Dioničari su uspjeli prodati svoje dionice po cijeni od $140 po dionici.
Za razliku od toga, prije otkupa, cijena Plivinih dionica na Zagrebačkoj berzi bila je $90.
Pliva će i dalje nastaviti nositi svoj naziv i brend.
Kompanija iz Zagreba će poslovati s evropskim partnerima i prodavati će svoje proizvode uglavnom na evropskim tržištima.
I Pliva i Barr trebali bi profitirati od ovog otkupa, kažu finansijski eksperti.
Međutim, neki u Hrvatskoj su kritikovali tu prodaju, uključujući bivšeg ministra ekonomije Ljubu Jurčića.
On kaže da bi Pliva trebala ostati državnim dobrom koje bi nastavilo svoj istraživački rad i održalo svoju međunarodnu reputaciju.
Međutim, firma nije mogla izdržati tržišne pritiske u zadnjih godina.
Sredinom 1980-tih Pliva je bila u svom zlatnom dobu -- proizvodila je lijekove, istraživala nove i otkupljivala druge farmaceutske kompanije u bivšem istočnom bloku.
Ona je imala laboratorije i istraživačke objekte u bivšoj Čehoslovačkoj, Poljskoj i Mađarskoj.
Tokom 1990-ih ona je održala stabilan nivo proizvodnje ali nije uvodila nove proizvode da bi održavala korak s međunarodnim rivalima.
Najpoznatiji lijek Plive i dalje je antibiotik Sumamed, dobro poznat kod evropskih liječnika i potrošača.
Kad je kompanija objavila da će prodati svoj istraživački centar, bilo je jasno da Pliva više ne planira uvoditi nove lijekove, nego da će nastaviti rad samo s postojećom linijom proizvoda.
Uskoro je postalo očito da bi Plivi bilo bolje pod pokroviteljstvom neke veće i jače kompanije.
Pliva posluje u preko 30 zemalja širom svijeta i predstavlja vodeću farmaceutsku kompaniju iz centralne i istočne Evrope.
Ona je specijalizirana za razvoj, proizvodnju i distribuciju generičkih farmaceutskih proizvoda, uključujući biološke lijekove, citostatike i druge generičke lijekove.
Gruevski traži podršku Njemačke za pristupanje Makedonije EU i NATO-u
Makedonski premijer je izjavio da je narod u njegovoj zemlji razočaran s pričom od "zamora od proširenja", dodavši da je njegova zemlja premala da bi predstavljala probleme za EU.
(DPA, Deutsche Welle, Makfax, MIA - 16/10/06)
Njemačka kancelarka Angela Merkel i makedonski premijer Nikola Gruevski vrše pregled počasne garde prvog dana trodnevne posjete Gruevskog Njemačkoj. [Getty Images]
Makedonski premijer Nikola Gruevski je stigao u trodnevnu posjetu Njemačkoj u ponedjeljak (16. oktobra) u nadi da će dobiti podršku Berlina za pristupanje njegove zemlje EU i NATO-u.
Makedonija je prošle godine priznata za zvaničnu kandidatkinju za pristup EU, ali tek treba da dobije početni datum za svoje pregovaranje o pristupanju s Briselom.
Gruevski je izrazio nadu da će do toga doći naredne godine.
Do njegove prve posjete inostranstvu od stupanja na funkciju u augustu dolazi nekoliko sedmica prije samita NATO-a u Rigi 28-29. novembra, i manje od tri mjeseca prije nego što će Njemačka preuzeti šestomjesečno predsjedavanje EU na principu rotacije od 1. januara.
"Mi stavljamo velike nade u narednu zemlju predsjedavajuću EU," navodi agencija Makfax da je Gruevski izjavio pred razgovore s kandelarkom Angelom Merkel u ponedjeljak.
On je također izrazio orijentaciju svoje zemlje ka sprovedbi pravosudne reforme i drugih zahtijevanih mjera.
"Mi smo potpuno fokusirani na reforme -- posebno u ekonomiji i borbi protiv korupcije i kriminala," izjavio je on u intervjuu za njemačku novinsku agenciju DPA, napominjući ambiciju svoje zemlje da postane članica EU do 2013.
On je rekao da je usvojeno nekih 95% od mjera predviđenim Okvirnim ohridskim sporazumom, kojim su okončani mjeseci etničkog sukoba u zemlji prije pet godina.
Gruevski je također rekao da se njegova zemlja osjeća "razočarano" zbog puno diskusija o zamorenosti od proširenja među starijim zemljama-članicama EU.
"Mi smo premalena zemlja da bismo bili problem ... mi imamo samo dva miliona ljudi," rekao je on, naglasivši da je stanovništvo cjelokupne njegove zemlje manje od mnogih evropskih glavnih gradova.
Naglašavajući podršku Njemačke za stabilan razvoj Makedonije, Merkelova je izrazila odlučnost Berlina u osiguranju "dobre staze ka budućnosti" za ovu balkansku zemlju.
Ali ona nije dala nikakvu naznaku o bilo kakvim konkretnim koracima koje bi Skoplje moglo očekivati od njemačkog predsjedavanja EU.
Predsjednik Evropske komisije Jose Manuel Barroso je prošlog mjeseca kazao da EU treba uzeti pauzu prije primanja novih članica nakon pridruživanja Bugarske i Rumunije 1. januara, tako da može sprovesti potrebne institucionalne reforme.
Skupa s Albanijom i Hrvatskom, i Makedonija ima aspiracije ka članstvu u NATO-u.
Ne očekuje se da će Savez pozvati na pridruživanje nove nacije tokom sastanka u Latviji narednog mjeseca.
Međutim, Gruevski je u ponedjeljak izrazio nadu da će njegova zemlja primiti takav poziv 2008. i da će postati puna članica do 2009. godine.
Njemačka osujetila veliku terorističku zavjeru
Napadi planirani od strane grupe povezane s al-Kaidom bili bi značajno jači od onih u Madridu i Londonu, kažu vlasti.
(DPA, FT, BBC, The Guardian - 06/09/07; DPA, Reuters, AFP, Bloomberg, International Herald Tribune, BBC, VOA, AKI - 05/09/07)
Njemački policajci nose materijal prikupljen u Islamskom informativnom centru tokom ptreresa u Ulmu u srijedu (5. septembar). [Getty Images]
Njemačka je u srijedu (5. septembar) saopćila da je ušla u trag velikoj terorističkoj zavjeri hapšenjem triju članova jedne grupe vezane za al-Kaidu.
Oni su navodno pripremali "masovne" bombaške napade na američke vojne i civilne mete u zemlji.
Osumnjičeni -- dva Nijemca konvertita na Islam i jedan turski državljanin -- uhvaćeni su u gradiću Oberschledornu, u državi Sjeverna Rajna-Vestfalija, kratko iza podneva u utorak, izjavila je na novinskoj konferenciji u Karlsrueu glavna federalna tužiteljica Monika Harms.
Sva trojica, identificirana od strane policije kao Daniel S., Fritz G. i Aden Y., dvadesetih su godina.
Oni pripadaju Islamskom džihadskom savezu, grupi iz sjene s korijenima u Uzbekistanu i povezanoj s al-Kaidom, i kaže se da su prošle godine prošli obuku u Pakistanu.
Ta grupa je navodno napravila zalihe vojnih detonatora i nekih 730kg vodikovog peroksida, što bi im omogućilo proizvodnju bombi s eksplozivnom snagom od 550kg TNT-a.
"Ova količina bila bi dovoljna za nanošenje štete širih razmjera od one u Londonu i Madridu," izjavio je za novinare Joerg Ziercke, šef Federalnog krivičnog ureda.
Preko 190 lica poginulo je u terorističkim napadima u Madridu marta 2004. godine.
U samoubilačkim bombaškim napadima u Londonu iz jula 2005. poginula su 52 lica.
Iako izgleda da grupa nije još uvijek bila odabrala konkretne mete, njemačke vlasti smatraju da je plan bio da se u cilju što masovnijeg krvoprolića upotrijebe automobili-bombe. Među mogućim metama su bili glavni aerodrom u Njemačkoj u blizini Frankfurta i američka zračna baza u Ramštajnu -- jedan od najvećih objekata američke vojske u Evropi.
Osumnjičeni su također prema izvještajima planirali napade na druge lokacije koje često posjećuju Amerikanci, poput disko-klubova, barova i transportnih lokacija, rekla je Harmsova.
"Glavna motivacija te grupe u Njemačkoj bila je mržnja prema američkim građanima,'' rekao je Ziercke.
Osumnjičeni, koji su bili pod prismotrom preko šest mjeseci, okupili su se dva dana pred hapšenje, očito radi pripreme za napade.
U praćenju tih ljudi učestvovalo je oko 300 službenika, rekao je Ziercke.
Prema izvještajima od četvrtka, vlasti pokušavaju pronaći još deset lica, među kojima su Nijemci, Turci i lica drugih državljanstava.
Opisujući tu operaciju kao jednu od najvećih ove vrste ikad provedenu u Njemačkoj, Ziercke je u srijedu naglasio da je bilo međunarodne saradnje cijelim njenim tokom, a posebno je zahvalio američkim vlastima.
Službe sigurnosti su spriječile "jednu od najgorih terorističkih akcija ikad planiranu u Njemačkoj", rekla je Harmsova.
"Već mjesecima ponavljamo da islamski terorizam ima Njemačku na očima i da moramo biti budni.''
U aprilu je američka ambasada u Berlinu objavila upozorenje da se pojačava obezbjeđenje na diplomatskim lokacijama i vojnim objektima i apelovala na Amerikance u Njemačkoj da budu na oprezu.
"Ta poruka je djelimično predstavljala reakciju na prijetnje ove grupe," izjavio je u srijedu jedan američki zvaničnik govoreći pod uslovom anonimnosti, kako navodi DPA.
Gordon Johndroe, glasnogovornik Vijeća za nacionalnu sigurnost Bijele kuće, izjavio je da je američki predsjednik George W. Bush, koji prisustvuje ekonomskom samitu azijsko-pacifičkih zemalja, obaviješten o tim hapšenjima.
"On je zadovoljan što je potencijalni napad osujećen i cijeni rad njemačkih vlasti i saradnju od strane međunarodnih snaga reda," rekao je on.
Njemačka kancelarka Angela Merkel pohvalila je organe vlasti koji su u operaciji učestvovali za "veliki uspjeh" i zato što su otklonili mogućnost "strašnog" napada.
"Kad se radi o borbi protiv terorizma, međunarodna saradnja je od ključne važnosti,'' izjavila je ona u srijedu za novinare u Berlinu, kako navodi novinska agencija Bloomberg.
"Iz ovoga možemo zaključiti da opasnost nije tek apstraktna, ona je stvarna.''
Vlada u Makedoniji smanjila PDV
U sklopu napora na podizanju životnog standarda, administracija Gruevskog je smanjila PDV na lijekove, softver, solarne ploče i javni prijevoz.
Marina Stojanovska za Southeast European Times iz Skoplja - 06/09/07
Očekuje se da će cijene lijekova na recept pasti zbog smanjenja PDV-a. [Getty Images]
Makedonska vlada odlučila je srezati PDV za nekoliko kategorija proizvoda sa 18% na 5%.
To smanjenje odnosi se na lijekove, odabranu medicinsku robu, kompjutere, kompjuterski softver, solarne ploče i javni prijevoz.
"Smanjenjem PDV-a poduzimamo novi korak u ostvarivanju svojih izbornih obećanja," rekao je premijer Nikola Gruevski.
"Našli smo načina za povećanje budžeta i jačanje ekonomije."
Odmah nakon te izjave, veledrogerije su najavile smanjenje cijena.
"Potez vlade treba pozdraviti.
Cijene lijekova bit će manje za 10%," rekao je Blagoja Mehandziski, glavni direktor Zegina, jednog od vodećih veleprodajnih i maloprodajnih lanaca u Makedoniji.
"Smanjenje PDV-a sa 18% na 5% će imati pozitivnog utjecaja na cijene lijekova na recept," rekao je direktor Biroa za lijekove Ilco Zahariev.
Smanjenjem PDV-a, i personalni kompjuteri, kompjuterski softver i solarne ploče trebali bi postati Makedoncima pristupačniji za kupovinu.
U cilju zaštite okoliša, vlada namjerava smanjiti cijenu ploča u svrhu podsticanja njihove upotrebe.
Iako Makedonija ima duge sunčane periode, solarne ploče se rijetko koriste zbog visoke cijene -- preko 1.000 eura.
Vlada je obećala dodatnu finansijsku pomoć onima koji ih kupuju.
Kupci će dobiti doplatak od nekih 300 eura iz vladinog budžeta.
Javni prijevoz također je obuhvaćen smanjenjem PDV-a.
Međutim, iz Javnog saobraćajnog preduzeća Skoplje (JSP Skopje) kažu da bi utjecaj na cijene karata mogao biti mali.
"Ova mjera će pomoći samo da se smanje veliki troškovi zastarjelog voznog parka.
Nismo još izračunali da li ćemo i koliko mi smanjiti cijene," kažu iz JSP Skopje.
Albanija se oslobodila zaliha hemijskog oružja
Inspektori iz Organizacije za zabranu korištenja hemijskog naoružanja kažu da je Albanija uspješno eliminirala arsenal koji je datirao iz Drugog svjetskog rata.
Erlis Selimaj za Southeast European Times iz Tirane - 06/09/07
Američki senator Richard Lugar (lijevo) i bivši američki senator Sam Nunn ustanovili su program uništavanja hemijskog naoružanja. [Getty Images]
Albanija je postala prva zemlja koja je eliminirala svoje hemijsko naoružanje, objavio je u subotu (1. septembar) premijer Sali Berisha.
On se susreo s američkim senatorom Richardom Lugarom i bivšim američkim senatorom Samom Nunnom, koji su prije dvije godine osnovali Nunn-Lugarov Program za smanjenje prijetnje kroz saradnju, i zahvalio se senatorima za pomoć koju su Albaniji pružili u postizanju tog cilja.
"Uništivši taj arsenal, Albanija je sad potpuno prekinula vezu sa svojom strašnom i mračnom prošlošću militarizacije, do koje je došlo tokom komunističkog sistema," rekao je Berisha političarima.
Uz pomoć iz tog programa u iznosu od $50m, Albanija je u julu uništila oko 16 tona hemijskog naoružanja.
Postupak su potvrdili inspektori iz Organizacije za zabranu upotrebe hemijskog naoružanja (OPCW).
Lugar i Nunn zahvalili su Albaniji za njenu saradnju u okviru programa i za njen doprinos globalnoj sigurnosti.
Oni su Berishi uručili medalju, kako kažu proizvedenu od američkih i ruskih nuklearnih projektila koji su u okviru programa obrađeni u otpad.
"Posao obavljen u Albaniji pokazuje da možemo i moramo biti spremni s novcem i stručnošću da proširimo koncept Nunn-Lugar gdje god se on može uspješno primijeniti," rekao je Lugar.
"Mi možemo i moramo biti spremni suočiti se sa sličnim rizicima na Bliskom Istoku, u Aziji i drugdje gdje se eventualno mogu nalaziti zalihe naoružanja za masovno uništenje," dodao je on.
"Albanija se danas osjeća zdravijom zbog deaktiviranja hemijskih agenasa, zahvaljujući pomoći iz vašeg programa," rekao je predsjednik Bamir Topi.
On je izrazio nadu da će se taj program nastaviti i u drugim dijelovima svijeta.
U augustu 2004, Lugar je posjetio jedno skladište hemijskog naoružanja u Albaniji i razgovarao o načinima da se poboljšaju mjere njegovog čuvanja, kao i o planovima za njegovo uništavanje.
Švicarska, Italija i Grčka su također pomogle kod uništavanja hemikalija koje su tajno unesene u zemlju tokom hladnog rata.
Komunistički režim u Albaniji pao je 1990, ali ta oružja su javno prijavljena tek prije pet godina.
Nunn-Lugarov program zaslužan je za deaktiviranje ili uništavanje 6.982 bojeve glave, 653 interkontinentalna balistička projektila, 906 nuklearnih projektila zrak-zemlja, 613 podmornička projektila, 30 nuklearnih podmornica i drugih segmenata nuklearnog programa bivšeg Sovjetskog Saveza.
Konvencija o hemijskom naoružanju stupila je na snagu 1997.
Od tog vremena, iz OPCW-a kažu da je uništeno oko jedne trećine prijavljenih zaliha -- što iznosi 71.000 metričkih tona hemijskih agenasa.
Sjedinjene Države i Rusija kontroliraju ogromnu većinu hemijskog naoružanja -- koje se, kako kažu iz OPCW-a -- treba uništiti do 2012.
Ostale zemlje za koje se zna ili sumnja da imaju zalihe su između ostalih Kina, Egipat, Francuska, Indija, Iran, Izrael, Libija, Pakistan i Sirija.
Beograd se nada početku pregovora o pristupanju EU tokom 2012.
Srbija se nada da će zvanično postati kandidat za EU u decembru, nakon čega bi na proljeće iduće godine slijedili pregovori o članstvu.
Zamjenik srbijanskog premijera Đelić obratit će se Evropskog parlamentu i održati razgovore po pitanju evropskih integracija s predstavnicima EU i Vijeća Evrope u Strazburu. [Reuters]
Zamjenik premijera za evropske integracije Božidar Đelić izrazio je u ponedjeljak (17. januara) nadu da će njegova zemlja početkom naredne godine otpočeti pregovore o pristupanju s EU.
Beograd je podnio službenu prijavu za članstvo u 27-članom bloku u decembru 2009.
Nekih deset mjeseci kasnije, lideri EU proslijedili su kandidaturu zemlje Evropskoj komisiji (EK), kako bi ona dala svoje mišljenje.
Kratko vremena nakon toga, izvršni ogranak EU poslao je Srbiji upitnik sa skoro 2.500 pitanja, kako bi mogao ocijeniti njenu spremnost da postane službeni kandidat za članstvo.
Prema izvještajima od ponedjeljka, vlada Srbije predstavit će 31. januara u Briselu svoje odgovore evropskom povjereniku za proširenje Stefanu Fueleu.
Đelić je u ponedjeljak izrazio nadu da će se mišljenjem komisije, čije objavljivanje se očekuje u oktobru, popločati put da njegova zemlja bude priznata kao službeni kandidat za EU do kraja ove godine.
"Cilj Srbije je da dobije kandidatski status za članstvo u EU, te zatim, što je još i važnije, da se utvrdi datum za otvaranje pretpristupnih pregovora za proljeće 2012," saopćio je on u komitetu za vanjske poslove Evropskog parlamenta (EP).
On se komitetu za vanjske poslove evropskog zakonodavnog tijela obratio dan pred plenarnu debatu u Strazburu o Sporazumu o stabilizaciji i pridruživanju (SSP) Srbije s Unijom.
EP, koji ima 736 mjesta, treba u srijedu (19. januara) glasati o rezoluciji o ratifikaciji tog ključnog sporazuma.
Postupak ratifikacije službeno je pokrenut u junu prošle godine.
Do sad je taj sporazum ratificiralo 11 od ukupno 27 zemalja EU.
Nacrtom rezolucije EP-a o procesu evropskih integracija Srbije, koji će poslanici EU, kako se očekuje, također odobriti u srijedu, poziva se preostalih 16 članica da ubrzano obave proces ratifikacije.
Tim dokumentom, koji je podnio izvjestitelj zakonodavnog tijela EU za Srbiju Jelko Kacin, također se Beograd poziva na rješavanje pitanja od kritične važnosti za napredak u pristupanju, uključujući i razvoj regionalne saradnje i dobrosusjedskih odnosa.
EP "vladu Srbije poziva da raspusti paralelne srpske strukture na Kosovu, koje podrivaju proces decentralizacije i sprječavaju potpunu integraciju srpske zajednice u institucije Kosova", kaže se u njemu.
U tom dokumentu, koji je prošlog mjeseca odobrio komitet za vanjske poslove skupštine EU, također se naglašava da je učešće kosovskih Srba u izbornom procesu od osnove važnosti za sprječavanje marginalizacije te zajednice.
U njemu se dalje ponavlja da puna saradnja s Međunarodnim krivičnim tribunalom za bivšu Jugoslaviju (ICTY) -- a posebno hapšenje i izručenje Ratka Mladića i Gorana Hadžića -- i dalje predstavlja ključni uslov za napredak Srbije ka konačnom članstvu u EU.
EP "podvlači da se samo hapšenje i izručenje preostale dvojice bjegunaca Hagu može smatrati najuvjerljivijim dokazom o punoj saradnji i poziva na sistematske napore da ih se uhapsi", kaže se u tom dokumentu.
Arapsko proljeće dovelo do miješanih poruka u Ankari
Turska se bori da izradi koherentnu politiku u reakciji na revolucije u cijelom regionu.
Turski protestanti u Istanbulu marširaju protiv sirijskog predsjednika Bashara al-Assada. [Reuters]
Isprva je Turska otvorenih ruku pozdravila Arapsko proljeće.
Dok su ulični protesti u Tunisu dovodili do odlaska dugogodišnjeg lidera Zinea El Abidinea Ben Alija, poruka koja je dolazila iz Ankare bila je isključivo na strani promjena.
Međutim, kako su se revolucije proširile na zemlje od veće geopolitičke važnosti -- posebno na Libiju i Siriju -- ton i karakter reakcije se izmijenio.
"Tunis je bio daleko, imao je dobre odnose, ali nije bio ni izbliza u središtu turske vanjske politike, tako da je Ankara bila zadovoljna što se to dešava," pojašnjava za SETimes William Hale, počasni profesor na SOAS-u.
Kako je revolucija u Egiptu uzimala maha, premijer Recep Tayyip Erdogan postao je prvi međunarodni lider koji je pozvao bivšeg predsjednika Hosnija Mubaraka da siđe s vlasti -- koju odluku je olakšala činjenica što je "odnos vladajuće AKP s Mubarakom bio hladan", izjavio je ekspert za Bliski istok, doktor Elliot Hentov.
Međutim, Erdogan je odbio učiniti to isto na početku libijskog ustanka, a čak je otišao i toliko daleko da je zaprijetio da će spriječiti NATO u intervenciji i uvođenju Rezolucije Vijeća sigurnosti UN-a br. 1973.
Uloživši u libijski režim i ekonomski i politički, Turska se našla uhvaćena između svoje vanjskopolitičke retorike i međunarodne ogorčenosti zbog opakih odmazdi pukovnika Muammara Gaddafija.
"Turska je isprva bila željna da pokuša održati i zadržati svoje veze s Gaddafijem, uglavnom iz ekonomskih razloga, ali su na kraju oni morali izmijeniti svoje raspoloženje po tom pitanju," kaže Hale.
Kad je nasilje izmaklo kontroli, Turska nije imala izbora nego da istupi protiv libijskog režima.
Prema Hentovu, "Turskoj nije mjesto da bude branilac tiranije.
U javnom mnijenju Turske postoji smatranje da se ne može stavljati na stranu tiranije, koja je doprla i do njene vanjske politike."
Susjedna Sirija možda predstavlja i najtežu dosadašnju nedoumicu.
Turska se suzdržala od upućivanja poziva sirijskom predsjedniku Basharu al-Assadu sa siđe s vlasti, a otišla je samo toliko daleko da je pozvala režim na provođenje reformi i na tranziciju na višestranačku demokratiju.
Turski predsjednik Abdullah Gul je,u jednom razgovoru s novinarima, potakao al-Assada da izvrši "transformaciju sistema u višestranački", gdje bi "sve bilo organizirano u skladu s voljom sirijskog naroda."
Pokazalo se međutim da Al-Assad nije raspoložen za uvođenje bilo kakvih stvarnih promjena.
Dok on upućuje vojsku da suzbija ustanak, Ankara bi mogla utvrditi da nema drugog izbora nego da zauzme oštriji stav.
Ako Sirija počne da se raspada i bude išla istom trajektorijom kao i Libija, Turska riskira da će imati "prokaženu državu, s kojom je imala ljubavnu aferu, odmah tu u susjedstvu", naglašava Hentov.
Nastavak uzburkanosti u Siriji mogao bi dovesti do još većeg priliva izbjeglica u Tursku, što bi predstavljalo ozbiljan sigurnosni problem.
"Pogibije i izbjeglice primorali su [Ankaru] da pojača retoriku.
Pokazalo se da i sam Assad ide na sve ili ništa," kaže Hentov. "Kad je u pitanju sve ili ništa, Ankara će na kraju morati stati na stranu toga ništa."
Međutim, presijecanje veza s al-Assadovim režimom nosi svoje rizike, posebno ako se sirijski lider bude i dalje zadržao na vlasti.
Ako Sirija izgubi podršku Turske, ona nema nijednog saveznika u regionu osim Irana kome se može obratiti za podršku.
"Ako Assad ostane na vlasti, odakle izvlači snagu?
Neće biti da je to od svojih susjeda u regionu," kaže Hentov.
Općenito gledano, Erdogan i njegova vlada su za regionalnu stabilnost i nadaju se da će se reforme provoditi postepeno i bez uzavrelosti.
Međutim, razvoj dešavanja pokazao je da je takav pristup zastario.
"Turska je u velikom problemu, jer se njihova strategija oslanjala na trajnosti arapskih režima," kaže Hentov. Zamajac za političke reforme koje arapski protestanti zahtijevaju osporava političku reformu s vrha prema dnu, koju bi preferirala AKP, dodaje on.
Hapšenja u Budvi: prekretnica u borbi protiv korupcije?
Istrage o sumnjivom odmarališnom projektu dovele su do hapšenja, ali neki tu vide politički motiv.
Crnogorske vlasti konačno su obustavile sporni projekat, a odmaralište ostaje nedovršeno. [SETimes]
Prošlomjesečna hapšenja visokih zvaničnika u odmarališnom crnogorskom gradu Budvi podigla su očekivanja da zemlja počinje ispunjavati zahtjeve EU da agresivnije radi na rješavanju organiziranog kriminala i korupcije.
Međutim, je li ta akcija imala i političku motivaciju?
Neki analitičari optužuju da je ona pomogla dugogodišnjem lideru Milu Đukanoviću da ojača svoju poziciju na račun rivala u okviru vladajuće Demokratske partije socijalista (DPS).
"Imajući u vidu društvo u kakvom živimo, u kom institucije zavise od političkog utjecaja, bilo bi naivno vjerovati da bi se takva akcija desila bez barem prešutnog odobrenja Đukanovića," izjavio je za SETimes Stevo Muk, predsjednik nevladine organizacije "Institut Alternativa".
Vlasti su 24. decembra uhapsile gradonačelnika Budve Rajka Kuljaču, potpredsjednika općine Dragana Marovića i još osam zvaničnika i vlasnika građevinskih kompanija.
Tri dana kasnije, uhapšen je Đorđe Pinjatić, član parlamenta.
Specijalni tužilac optužio ih je za zloupotrebu ovlasti, uključujući i pronevjeru, u vezi s izgradnjom elitnog turističkog odmarališta pod nazivom Zavala.
Marovićevog brata, potpredsjednika DPS-a Svetozara Marovića, mnogi smatraju političkim bosom Budve.
Izgradnja tog odmarališta započela je 2007. i nastavila se čak i nakon što je jedna lokalna nevladina organizacija, MANS, otkrila da projekat nema potrebne dozvole.
Međutim, jak pritisak javnosti i medija na kraju je doveo do toga da su se morale umiješati vlasti, te je Zavala ostala nedovršena.
Glavna tužiteljica Ranka Čarapić poriče da ta hapšenja -- koja su uslijedila nakon trogodišnje istrage -- imaju ikakve veze s politikom.
"Odluka o hapšenju desetorice osumnjičenih ... donesena je u trenutku kad su se ostvarili zakonski uslovi, to jest, kad smo osigurali dovoljno dokaza za osnove sumnje da su ti pojedinci počinili krivična djela," izjavila je Čarapićeva.
Međutim, tempiranost tog poteza, koji je uslijedio samo nekoliko dana nakon što je Milo Đukanović sišao s pozicije premijera Crne Gore, nastavlja potpirivati špekulacije.
Đukanović je zadržao svoju poziciju stranačkog predsjednika DPS-a, a analitičari kažu da će mu ta hapšenja pomoći da ostane na poslu.
Prema riječima Muka, za uspostavu povjerenja u policiju, tužioce i pravosudni sistem trebat će trajan napor, a ne neka povremena veća akcija.
"Mi trebamo učiniti mnogo više i sudski goniti i druge slučajeve, kako bismo pokazali da stvarno postoji volja i sposobnost institucija da rješavaju kriminal i korupciju na svim nivoima i u svim oblastima," kaže on.
"EU traži opipljive rezultate."
"Ako vidimo druge slične akcije, ili ako tužilaštvo i policija počnu rješavati brojne javne skandale, navode i indikacije, onda se to može smatrati početkom odlučne borbe protiv korupcije i organiziranog kriminala," kaže jedna druga analitičarka, Daliborka Uljrarević.
"Međutim, ničim se ne može poništiti utisak da je početni zamajac uslijedio kao rezultat sukoba između političkih, poslovnih i drugih krugova u DPS-u," dodaje ona.
Rast ekonomije u Turskoj govori tek pola priče
Prošla godina bila je odlična, ali neki eksperti upozoravaju na moguće prepreke na putu.
Alakbar Raufoglu za Southeast European Times -- 18/01/11
Žena prosi ispred džamije u Istanbulu. [Reuters]
Nadmašivši vladine ciljeve i tržišna predviđanja, ekonomija je u 2010. rasla brže nego što je očekivano, objavio je na početku godine turski Zavod za statistiku.
Istovremeno, vlada premijera Recepa Tayyipa Erdogana, koja ide na reizbor u julu, iznijela je ambiciozne ciljeve za 2011.
Turska ima najveću nacionalnu ekonomiju u centralnoj i istočnoj Evropi, kažu iz MMF-a.
Njena ekonomija porasla je za 5,5% u trećem kvartalu 2010.
MMF je očekivao da će Turska u toj godini rasti po stopi od 6,3%.
Stopa rasta za cijelu godinu bit će objavljena u martu, ali projekcija iznosi 6,8%.
Vladin cilj je proširenje od 4,5% u 2011.
Neki lokalni analitičari, poput profesora Omera Faruka Colaka, istaknutog turskog ekonomiste, kažu da treba još toga uzeti u obzir.
"To su samo cifre, ali ima i drugih cifara o kojima vlada ne voli pričati," kaže za SETimes Colak, koji je predsjednik Udruženja za istraživanja u oblasti zapošljavanja i predavač na nekoliko univerziteta.
"Turski narod ne može kako treba iskoristiti pogodnosti tog razvoja."
"Oni kažu da je nezaposlenost na nivou od samo 11%, ali ima približno 2,6 miliona ljudi koji rade za skoro bilo kakvu nadnicu," kaže on.
Prema riječima Colaka, Turska nije u mogućnosti razvijati jaku srednju klasu zbog posustalih reformi u oblasti male privrede.
Iskusni finansijski ekspert i istraživač iz Istanbula Cavit Kemal kaže da se društvo sve više polarizira, jer se bogati bogate još više, a siromašnima se izgledi smanjuju.
"Svi kažu da se razvijamo, ali još uvijek ne," kaže on za SETimes.
"Mi ne trebamo biti lider u Evropi niti u svijetu; mi trebamo poslove, novac."
Ayshe Kaplan,38, bivša bankovna radnica iz Adane, jednog od najvećih gradova u Turskoj, izgubila je posao 2001, kad je bankarski sektor potpao pod udar krize.
Ona od tada povremeno radi kao ulični prodavac.
Kad se prošle godine prijavila za kreditnu liniju da bi otvorila mali privatni posao, banka ju je odbila.
Obrazovanim ljudima je svake godine sve teže i teže naći posao, kaže ona.
Službene statistike bilježe da je prošle godine u Adani posao izgubilo svako četvrto lice.
"Međutim, u stvri, svaki drugi je ostao bez posla," kaže Kaplanova za SETimes.
"Turska je prvak kad je u pitanju davanje kredita po najvećim kamatama.
Samo u Istanbulu, gdje su 70% stanovništv stranci, ljudi mogu ostvarivati korist od te politike," kaže ona.
Neki ekonomisti međutim tvrde da je vlada na pravom putu i da je daljnji napredak samo pitanje vremena.
Kaan Nazli specijalista je za Tursku i jugoistočnu Evropu pri njujorškoj instituciji "Medley Global Advisors".
On kaže da se vlada suočila s prethodnim krizama i iznijela solidnu strategiju za godine koje dolaze.
Pitanja u bankarskom sektoru s kojima se Turska sada suočava su rutinska, dodaje on.
"Dok god se prihodi banaka povećavaju za 20%, povećavat će se i krediti za 30%.
Ekonomski rast je realan, iako on ima svoje rizike," kaže on za SETimes.
Mehmet Cavli, ekonomista iz Ankare, slaže se po pitanju toga da se ekonomija popravlja.
Međutim, međunarodni pritisci će ove godine još uvijek vršiti veliki utjecaj, upozorava on.
"U 2011, globalna ekonomija bit će uzdrmana i to će pogoditi svaku pojedinu zemlju koja učestvuje u globalnoj trgovinskoj razmjeni," izjavio je on za SETimes.
Ministar vanjskih poslova Luksemburga u posjeti Srbiji
BEOGRAD, Srbija -- Luksemburški ministar vanjskih poslova Jean Asselborn u posjeti je u utorak (17. maja) Beogradu, gdje će razgovarati o bilateralnim odnosima i temama vezanim za EU.
Asselborn će se susresti s premijerom Mirkom Cvetkovićem, ministrom vanjskih poslova Vukom Jeremićem i predsjedavajućom parlamenta Slavicom Đukić Dejanović. (Tanjug, RTS - 17/05/11)
Osnova sigurnosti je u regionalnoj saradnji, kažu iz srbijanskog ministarstva
Zemlje regiona moraju zajednički reagirati na sigurnosne prijetnje, kaže državna sekretarka srbijanskog Ministarstva odbrane Tanja Miščević.
Vojska Srbije je ove godine postala profesionalna armija. [Reuters]
Prema anketama javnog mnijenja, Oružane snage Srbije uživaju veće povjerenje građana od svih ostalih državnih institucija.
Od ove godine, vojska je postala profesionalna, a obučeni vojnici sad su pripravniji za izazove s kojima se suočavaju.
Dopisnica SETimesa Bojana Milovanović razgovarala je sa državnom sekretarkom srbijanskog Ministarstva odbrane Tanjom Miščević o najvećim sigurnosnim rizicima po zemlju i o pozicijama vojske po pitanju pristupanja NATO-u i Kosova.
SETimes: Koje su trenutno najveće sigurnosne prijetnje po Srbiju?
Tanja Miščević: Jednostrano proglašenje nezavisnosti na Kosovu predstavlja sigurnosnu prijetnju i po Srbiju i po cijeli region.
Svaki put kad smo bili suočeni s jednostranim aktivnostima, vidjeli smo da je to vodilo do eskalacije tenzija u okviru Srbije i u susjednim zemljama.
Organizirani kriminal također predstavlja sigurnosno pitanje i usko je povezan sa sistemskom korupcijom, koja predstavlja ozbiljan problem za državu i društvo.
Među prijetnjama se nalaze i svaka vrsta ilegalne trgovine i šverca, terorizma i ekstremizma -- vjerskog ili nacionalnog.
Ekstremizam predstavlja ozbiljnu prijetnju po sigurnost, ne samo po Srbiju, nego i po cijeli region, pa i Evropu.
Kad govorimo o sigurnosti, govorimo o potrebi za saradnjom Srbije s Evropom i regionom.
SETimes: Koliko je profesionalizacija Oružanih snaga Srbije izmijenila sigurnosni sistem?
Miščević: Profesionalizacija vojske rezultirala je velikim promjenama i transformacijama.
Vojska Srbije odlučna je da uzme učešća u mirovnim misijama, što nije bilo moguće s obaveznom vojnom službom, nego samo za profesionalce.
Postoji i mogućnost dobrovoljnog služenja i za to postoji veliki interes.
SETimes: Interes za vojnu obuku u Srbiji je u porastu, kao i vjera građana u vojsku.
Kako to objašnjavate?
Miščević: Vojska napreduje i već ima vrlo dobru poziciju u očima građana, posebno nakon 1990-tih.
Pojedinačni odgovori na sigurnosne prijetnje bit će mnogo skuplji u ovom vremenu ekonomske krize, izjavila je državna sekretarka pri srbijanskom Ministarstvu odbrane Tanja Miščević. [Nikola Barbutov/SETimes]
Ove godine formiran je Univerzitet za odbranu, koji se sastoji od Vojne akademije i Vojno-medicinske akademije.
Svaka pozicija na Vojnoj akademiji privuče osam puta više kandidata [nego prije].
Oni koji diplomiraju na Vojnoj akademiji ne moraju obavezno postati oficiri, oni mogu izabrati i civilnu službu.
Vojno-medicinska akademija privlači čak 12 puta više kandidata, ne zbog ekonomske krize i činjenice da njihovo obrazovanje osigurava izvjestan posao, nego radi kvaliteta koji ona nudi.
SETimes: Kao sigurnosni rizik ste spomenuli Kosovo i tamošnju situaciju.
Kako će Vojska Srbije reagirati kako bi izbjegla sukob?
Miščević: Ministarstvo odbrane i Oružane snage Srbije u sklopu su izvršnih organa vlasti zemlje i mi slijedimo politiku tih organa.
Vojska dobro sarađuje s KFOR-om, kao partner u održavaju i obezbjeđivanju mira, primarno za građane na sjeveru Kosova, ali i na cjelokupnoj teritoriji.
SETimes: Pitanje članstva Srbije u NATO-u izaziva međusobno suprotne stavove.
Kakva je pozicija vojske?
Miščević: Na osnovu parlamentarne rezolucije, pozicija Srbije je vojna neutralnost.
Ministarstvo odbrane može imati svoj stav, ali odluka o tome da li će se država pridružiti NATO-u državno je pitanje, i država će donijeti tu odluku po osnovu rentabilnosti tog članstva.
SETimes: Koliko je važna regionalna saradnja za Srbiju u smislu prevazilaženja sigurnosnih rizika?
Miščević: Ona je neizbježna, ne zato što smo mi iz zajedničke sredine i zajedničke države iz prethodnog perioda, niti zato što smo 1990-tih imali nesretnu historiju, nego [zato što će] u budućnosti biti opasno ako budemo na sigurnosne izazove reagirali pojedinačno umjesto zajednički.
Pojedinačne reakcije bit će mnogo skuplje u ovom vremenu ekonomske krize, kad se budžeti krešu, a države se okreću jedna drugoj.
Postoje dobre osnove za regionalnu saradnju.
Srbija ima sporazume o saradnji u sektoru odbrane s preko 50 država.
Zajedničkim manevrima i zajedničkim učešćem u multinacionalnim operacijama povećava se povjerenje među vojskama u regionu.
Plan za granice Kosova nije dobio odobrenje u Mitrovici
Plan za zajedničko upravljanje granicama izazvao je poviku lokalnih Srba.
EULEX bi prema tom prijedlogu obavljao granične patrole zajedno s Kosovom i Srbijom. [Reuters]
U izvještajima kosovskih medija prošle sedmice nagovještavano je da su Beograd i Priština postigli sporazum o zajedničkoj administrativnoj kontroli sjeverne granice, iako to nije službeno potvrđeno.
Lokalni Srbi su u međuvremenu naznačili da bi bili protiv toga.
Taj plan bi, kako u petak (11. novembra) izvještava dnevnik Koha Ditore, predviđao zajedničke patrole kosovskih, srbijanskih i kosovskih carinika i granične policije.
Prema riječima glavnog pregovarača Kosova Edite Tahiri -- koja je i zamjenica premijera zemlje -- o izgledima za takvu saradnju govorio je evropski posrednik Robert Cooper tokom prošlosedmičnih razgovora u Prištini.
Čelnik beogradskog pregovaračkog tima Borislav Stefanović zatražio je prošlog mjeseca od Coopera da kosovskoj strani predstavi prijedlog za integralno upravljanje granicama.
Srbija je namjeravala da on obuhvati samo administrativne prijelaze Jarinje i Brnjak, ali evropski posrednik ga je, kako se izvještava, proširio na svih šest administrativnih prijelaza s centralnom Srbijom.
"Da, Cooperov prijedlog nam je službeno dostavljen, i njime se predviđa integralno upravljanje granicama.
Nastavit će se konsultacije za njegovu praktičnu primjenu," potvrdio je za SETimes Visar Xani, glasnogovornik Tahirijeve.
Tahirijeva je za kosovske medije izjavila da je ta ideja prihvatljiva, jer bi predstavljala sporazum između dviju suverenih država, a i u skladu je s ustavom Kosova.
"Ne vidim poteškoća u provedbi tog sporazuma, jer Kosovo ima svoj jedinstveni carinski sistem i upravljanje granicama.
Prema evropskom modelu integralnog upravljanja granicama, dvije države koje se odluče na takvu saradnju rade na jurisdikciji svojih država.
Stoga, obje primjenjuju svoje zakone," izjavila je ona, kako navodi dnevnik Epoka e Re.
Predstavnici kosovskih Srba međutim kažu da će odbiti svaki plan koji predstavlja pretvaranje graničnih punktova u državnu granicu.
"Stvar je u tome što mi ne želimo da se administrativne linije pretvore u carine i takozvane državne prijelaze.
To je osnova borbe ovog naroda i svaka opcija kojom se predviđa kosovska carina nama je neprihvatljiva," izjavio je gradonačelnik Zubinog Potoka Slaviša Ristić.
Srbijanski državni sekretar pri Ministarstvu za Kosovo Oliver Ivanović izjavio je da je mišljenje među Srbima na sjeveru skoro jednoglasno.
"Ja sam siguran da je 99% Srba sa sjevera Kosova protiv tog prijedloga, i pitam se kako ga provesti.
Međutim, također sam siguran da neće biti raskola između Beograda i kosovskih Srba," izjavio je on.
Glasnogovornica evropske šefice za vanjsku politiku Catherine Ashton govorila je o kontinuiranim naporima na rješavanju problema granice.
"U toku su kontakti u cilju iznalaženja rješenja i otpočinjanja novog kruga dijaloga što je prije moguće," izjavila je za SETimes ta glasnogovornica, Maja Kocijančič.
Osnivač organizacije TransConflict Ian Bancroft kaže da prijedlog za integralno upravljanje prijelazima predstavlja korak u pravom smjeru.
Međutim, dodao je on, njime se ne rješava delikatno pitanje carina.
"Integralno upravljanje prijelazima -- riječ "granica" neće se spominjati, osim od strane Prištine i Petorke -- zasigurno bi unaprijedilo saradnju između tri odnosne strane [gdje je EULEX treća strana], što će pomoći u rješavanju problema šverca," izjavio je on.
"Srbi na sjeveru, čija legitimna tačka gledišta se uveliko zanemaruje tokom pregovora, čime se dodatno potpiruje njihova ljutitost, i dalje će odbacivati prisustvo kosovskih carinika i naplatu dažbina," izjavio je Bancroft.
"Otuda će ostati blokade.
Jasno opredjeljenje da se neće naplaćivati dažbine za robu koja se koristi na sjeveru moglo bi međutim biti prihvatljivo za Srbe, čime se omogućava ublažavanje postojećeg stanja."
Lideri EU izrazili podršku povratku na nuklearnu energiju
Zbog naglog rasta cijena nafte, predsjednik Evropske komisije Jose Manuel Barroso i nekolicina evropskih lidera izrazili su u četvrtak podršku oživljavanju nuklearne energije, smatrajući je za korisno sredstvo u postizanju nekih od ciljeva bloka.
(Budapest Business Journal - 23/05/08; AFP, AP, Reuters, DPA, CTK, Deutsche Welle - 22/05/08)
Češki premijer Mirek Topolanek (lijevo) i predsjedavajući Evropske komisije Jose Manuel Barroso na Evropskom forumu o nuklearnoj energiji održanom u četvrtak (22. maja) u Pragu. [Getty Images]
Pridružujući se drugim zagovornicima ponovnog pokretanja nuklearne energije, predsjednik Evropske komisije (EK) Jose Manuel Barroso je u četvrtak (22. maja) ustvrdio da bi ona mogla biti jako važno sredstvo u borbi EU protiv klimatskih promjena.
"Nuklearna energija može dati veliki doprinos u toj borbi," izjavio je predsjednik EK na početku konferencije na Evropskom forumu o nuklearnoj energiji.
Sve više zabrinut zbog globalnog zatopljavanja, 27-člani blok zemalja stremi ka smanjenju emisija stakleničkih gasova za najmanje 20% do 2020. godine, u odnosu na nivoe iz 1990-tih.
Pristalice atomske energije tvrde da bi njena povećana upotreba mogla pomoći u ostvarivanju tog cilja, jer ona proizvodi malo ugljen-dioksida.
Sve veće cijene nafte i sve veća zavisnost nacija EU od uvoza ugljikovodoničnih energenata također dovode do poziva na diverzifikaciju u opskrbljivanju bloka energijom.
Barroso je u četvrtak naglasio da nuklearna energija nije samo niskougljičan izvor energije, nego je i najjeftiniji i manje je osjetljiv na promjene cijena u odnosu na fosilna goriva.
"Nuklearna energija pomaže i u jačanju sigurnosti u energetskoj opskrbi EU, te uvećava diverzifikaciju energetskih izvora i smanjuje našu zavisnost od uvoznog gasa," izjavio je predsjednik EK na tom forumu, kome su prisustvovali i češki i slovački premijer Mirek Topolanek i Robert Fico, te visoki energetski zvaničnici iz cijele EU.
EU, gdje 15 zemalja-članica trenutno imaju nuklearnu energiju, i dalje je podijeljena po tom pitanju.
Njemačka, koja je svoje reaktore zatvorila nakon Černobilske katastrofe u aprilu 1986, i Austrija su zemlje koje se najviše protive nuklearnoj energiji.
Češki premijer govorio je u prilog oživljavanju nuklearne energije, upozoravajući "da je zaista pet minuta do ponoći."
Njegov slovački kolega također smatra da je nuklearna energija od osnovne važnosti po energetsku sigurnost Evrope.
"Svima nama je jasno da bez nuklearne energije nismo u stanju obezbijediti energetsku sigurnost u Evropi," izjavio je Fico u četvrtak.
Prije pridruživanja EU, Slovačka je pristala da do 2009. zatvori dva reaktora iz sovjetskog doba.
Fico je rekao da će ta "nesmotrena odluka" primorati "Slovačku ... da uvozi 20% od svojih potreba za strujom".
Jedino moguće rješenje bio bi "novi sporazum" s EU.
Litvanija i Bugarska, koje su imale slične komentare prije pridruživanja bloku, također apeliraju na EU da još jednom razmotri to pitanje.
Bugarska je nekad imala šest nuklearnih reaktora koji su radili, ali je zatvorila njih četiri.
Ova bivša izvoznica energije sad planira novu nuklearnu elektranu nekih 250km sjeveroistočno od Sofije.
Proevropska vlada bit će najbolja za Srbiju, kažu ekonomisti.
Dok pregovori o formiranju nove vlade Srbije ulaze u presudnu fazu, domaći ekonomisti kažu da bi za zemlju najbolje bilo da ima kabinet koji bi ubrzao evropske integracije.
Analiza Igora Jovanovića za Southeast European Times iz Beograda -- 23/05/08
Proevropska Demokratska stranka Borisa Tadića pridobit će povjerenje stranih ulagača, kažu ekonomisti. [Getty Images]
Iako su političke stranke u Srbiji još uvijek u pregovorima oko toga ko će formirati novu vladu nakon parlamentarnih izbora održanih ranije ovog mjeseca, beogradski ekonomisti kažu da bi koalicija okupljena oko proevropske Demokratske stranke (DS), koju predvodi srbijanski predsjednik Boris Tadić, mnogo vjerovatnije zadobila povjerenje stranih ulagača.
Ekonomisti također kažu da bi, radi evropskih integracija, vlada zasnovana na DS-u napala problem inflacije i očuvala ekonomsku stabilnost zemlje.
Buduća vlada zavisi od koalicije oko Socijalističke partije Srbije, koja je na izborima 11. maja osvojila 20 mjesta u parlamentu.
Socijalisti su pokrenuli pregovore s Radikalima i Demokratskom strankom Srbije (DSS), ali ti planovi su propali.
Neki od lidera u koaliciji Socijalista sad žele prekinuti pregovore s DSS-om i pokrenuti pregovore s DS-om.
DSS i Radikali tvrde da će poništiti SAA, jer kažu da je putem tog sporazuma Srbija indirektno priznala nezavisnost Kosova proglašenu 17. februara.
Beogradski ekonomista Sasa Đogović izjavio je za Southeast European Times da će, ako novu vladu budu organizirali Srpska radikalna stranka i koalicija Socijalista, strani ulagači biti oprezni dok ne vide kakve će odnose Beograd imati s EU.
Međutim, ako na vlasti budu DS i Socijalisti, ulagači se ne bi uzdržavali, jer "bi na vlasti bili zvaničnici čiju politiku oni poznaju i s kojima sarađuju još od 2000.", kaže Đogović.
Ekonomista Jurij Bajec kaže da je Srbiji "potrebna vlada koja će omogućiti direktna strana ulaganja dostatna da se u narednom periodu osigura godišnja stopa rasta BDP-a od 7%".
"Za takvo nešto potreban je godišnji priliv od 3 milijarde eura direktnih stranih ulaganja i 2 milijarde eura povoljnih kredita s dugim grejs-periodom," kaže Bajec.
On dodaje da bi se takav priliv stranih ulaganja mogao postići samo putem proevropske vlade koja "da je EU glavni ekonomski partner Srbije".
"Proevropska vlada koja bi usvojila evropske standarde garantirala bi sigurnost i stabilnost, ne samo za ulagače iz Evrope, nego i iz cijelog svijeta, iz Rusije, Kine i Indije," kaže Bajec.
Neki međutim smatraju drugačije.
Ekonomista Jovan Dušanić kaže da strani interesi ulažu u Srbiju uglavnom kroz privatizaciju kompanija, a da je mali broj sasvim novih investicionih projekata.
Bez obzira na to ko formira novu vladu, neće biti teško privući strana ulaganja kroz prodaju velikih objekata, poput naftne industrije i elektroprivrede, napisao je Dušanić u posebnom članku koji je objavio beogradski dnevnik Politika.
On uzima primjer Rusije i Kine, i kaže da u slučaju sasvim novih investicija nije bitno ko je na vlasti i kakva je međunarodna reputacija zemlje, nego kakve uslove zemlja nudi ulagačima.
Otpočeli sveobuhvatni pregovori na Kipru
"Pregovori su bili produktivni i plodonosni," izjavio je specijalni izaslanik UN-a Alexander Downer nakon što su lideri zajednica kiparskih Grka i kiparskih Turaka u četvrtak započeli materijalne pregovore o ponovnom ujedinjenju.
(Zaman - 12/09/08; AP, AFP, Reuters, DPA, Bloomberg, FT, BBC, CNA, Novinski centar UN-a - 11/09/08)
Alexander Downer, specijalni izaslanik UN-a za Kipar, rekao je da treba prijeći "dugačak put" u pregovorima o ponovnom ujedinjenju, ali je proces nazvao do sad "plodonosnim". [Getty Images]
U četvrtak (11. septembar) su u Nikoziji otvoreni materijalni pregovori usmjereni na okončanje 34-godišnje etničke podjele Kipra, na susretu lidera juga tog mediteranskog ostrva pod Grcima i njegovog sjevera pod Turcima, u cilju razgovora o tome kako upravljati budućom federacijom s dvije zone.
Do sastanka između kiparskog predsjednika Demetrisa Christofiasa i lidera kiparskih Turaka Mehmeta Alija Talata došlo je na napuštenom aerodromu, osam dana nakon zvaničnog pokretanja novog napora uz podršku UN-a na ponovnom ujedinjenju tog ostrva.
Njihovi razgovori, koji su trajali preko četiri sata, bili su usmjereni na upravljanje zemljom i raspodjelu vlasti.
Specijalni izaslanik UNa za pregovore izjavio je da su oni prošli dobro.
"Danas je rasprava bila dobra, ali očito se treba prijeći dugačak put", izjavio je novinarima u četvrtak Alexander Downer, bivši ministar vanjskih poslova Australije. "Pregovori su bili produktivni i plodonosni."
Pregovori se nastavljaju 18. septembra.
Iako neki eksperti smatraju da je upravljanje zemljom jedna od lakših tema, Talat je podjelu vlasti opisao kao jedno od najtežih pitanja za riješiti.
I jedno i drugo su velika pitanja, izjavio je Downer u četvrtak.
Stoga, za postizanje sporazuma o njima "neizbježno" treba "malo vremena".
Dvije strane su se u principu usuglasile da bi ponovno ujedinjeni Kipar trebao predstavljati federaciju s dvije zone dvaju konstitutivnih država, ali se još uvijek ne slažu o vlasti u centralnoj vladi.
UN su naglasile da se proces ne može povlačiti do u nedogled bez konkretnog napretka.
Prema riječima Downera, dvojica lidera "rade što mogu da bi pogurali proces naprijed odgovarajućom brzinom".
"Prvo moramo utvrditi gdje se poklapamo, a gdje se ne slažemo, pa ćemo ta pitanja prikupiti u dva odvojena dosjea," izjavio je Talat u intervjuu za Financial Times (FT).
Zadnji međunarodni napor na ponovnom ujedinjenju Kipra završen je neuspjehom u aprilu 2004, kad su kiparski Grci velikom većinom odbacili sporazum o ujedinjenju pod pokroviteljstvom UN-a.
Iako je njega podržala većina glasača kiparskih Turaka, samo međunarodno priznati dio ostrva pod Grcima pridružio se EU 1. maja te godine.
S obzirom na to, kiparski Grci su bili manje motivirani da traže rješenje za taj dugogodišnji problem, izjavio je Talat za FT.
Za bilo kakav sporazum do kog bi u pregovorima moglo doći potrebno je odobrenje obaju zajednica na istovremenom referendumu.
Jedno od trnovitih pitanja je imovina, naredna tema dnevnog reda.
Druga jednako teška pitanja su između ostalih sigurnost, teritorija i turski naseljenici.
"Put naprijed ... ne izgleda blokiran," izjavio je u srijedu specijalni predstavnik UN-a za Kipar Taye-Brook Zerihoun.
Oprezni Christofias izrazio je ranije ove sedmice nadu da će dvije strane moći ovaj put pomiriti svoja neslaganja i postići rješenje.
"Ja sam i dalje optimista da će kroz ove pregovore dogovorno rješenje biti moguće," izjavio je on u utorak.
Kuci: srpske "paralelne institucije" moraju otići
Zamjenik premijera i ministar pravosuđa ajredin Kuci potvrđuje nedostatke u sistemu, ali ponavlja napore na uspostavi vladavine prava širom Kosova.
Linda Karadaku za Southeast European Times iz Prištine -- 07/10/11
Zamjenik premijera i ministar pravosuđa Hajredin Kuci. [Facebook]
Na funkciji već osam mjeseci, ministar pravosuđa Hajredin Kuci suočava se s izazovom dovođenja pravosudnog sistema na Kosovu do nivoa međunarodnih standarda.
On govori o dosadašnjim postignućima i putu koji slijedi s dopisnicom SETimesa Lindom Karadaku.
SETimes: S kakvim problemima se suočava pravosudni sistem na Kosovu?
Hajredin Kuci: Funkcionalnost sudova na sjeveru Kosova, pravna infrastruktura i povećanje broja sudija i tužilaca izgleda da su glavni izazovi za pravosudni sistem na Kosovu.
Vi znate da je pravosudni sistem funkcionalan i djelotvoran samo kad se proširi po cijeloj teritoriji.
U tom smislu, mi pokušavamo [rješavati pitanje] sudova na sjeveru Kosova, [da bi oni postali] funkcionalni.
Mi pravimo izmjene u pravnoj infrastrukturi, kako bismo osigurali viši stepen snage i nezavisnosti sudova i tužilaštva.
U saradnji s međunarodnim stručnjacima, mi smo izvršili izmjene krivičnog zakona i finaliziramo cjelokupno zakonodavstvo općenito, tako da ono odražava najbolju praksu i sofisticiraniju poznatu međunarodnu praksu.
SETimes: Postoji li nedostatak sudija i tužilaca?
Kuci: Naravno da postoji, nedostatak sudija i tužilaca predstavlja najveći problem za pravosudni sistem.
Prema međunarodnim standardima, za profesionalnu pripremu sudija i tužilaca potrebno je vrijeme, a to (vrijeme) nosi veliki trošak za naš pravosudni sistem u smislu neriješenih, prikupljenih i tekućih sudskih predmeta.
Zato je ministarstvo pravosuđa za narednu godinu planiralo uspostavu Pravosudne akademije, gdje će se obrazovati ... kandidati za sudije, tužioce, javne bilježnike i medijatore.
SETimes: Ima li političkih utjecaja u pravosudnom sistemu?
Kuci: Ministarstvo pravde opredijeljeno je ka upotpunjavanju pravne strukture kojom će se osigurati nezavisnost pravosuđa.
Postojećom pravnom infrastrukturom također se osigurava nezavisno funkcioniranje pravosudnog sistema, ali mi pokušavamo osigurati sistem koji će potpuno raditi na cijeloj teritoriji Kosova, a koji neće dozvoljavati različita tumačenja.
SETimes: Koji je nivo saradnje s EULEX-om?
Je li to partnerska saradnja?
Kuci: Odnos sa EULEX-om jasno je definiran i vrlo dobro funkcionira.
Naša saradnja sastoji se od zajedničkog rada po pitanju pravosuđa, carine i policije.
Posebno u oblasti pravosuđa, uloga EULEX-a je upotpunjujuća.
U sve te tri oblasti, mi radimo vrlo vrijedan posao koji doprinosi našim zajedničkim ciljevima [potrebnim] za ispunjenje kriterija za evropske integracije.
Mi sa EULEX-om sarađujemo na partnerskom nivou, uvijek imajući na umu svoje obaveze i odgovornosti predviđene zakonom.
SETimes: Nedavna dešavanja na sjeveru dovela su to nove situacije.
Kako vi vidite rješenje?
Kuci: Vlada je odlučna u tome da u svom sjevernom dijelu uspostavi vladavinu prava.
Vlada zasniva tu odlučnost [na] pravnim aktima koji su na snazi i na međunarodnoj političkoj podršci.
To je zajednički cilj koji uključuje raspuštanje paralelnih struktura, funkcioniranje pravosudnog sistema i povećan angažman srpske zajednice u institucionalnim strukturama Kosova.
Prava prepreka još uvijek je utjecaj beogradskih političkih struktura u okviru srpske zajednice na sjeveru.
Žalim (kad vidim) kako ržava uspijeva da za taoca drži dio srpske zajednice na Kosovu u manipulativne svrhe, uskraćujući im tako šansu da žive u realnom životu.
Pored toga, zbog te podrške na sjeveru opstaju mnoge kriminalne strukture.
Stoga kosovska vlada ostaje odlučna da onemogući opstanak tih struktura na sjeveru.
SETimes: Kako gledate na uvođenje sjevernog Kosova u pravosudni sistem?
Kuci: Nakon što sam u februaru ove godine stupio na mjesto ministra pravosuđa, mi smo uspostavili šest prioriteta.
Jedan od njih je prioritet našeg [opredjeljenja] ka potpunoj i jedinstvenoj primjeni zakona na cijeloj teritoriji Kosova.
Ponovna uspostava rada u sudovima u Sjevernoj Mitrovici, Zvečanu, Zubinom Potoku i Leposaviću su prioriteti ministarstva pravosuđa, na kojima intenzivno sarađujemo s EULEX-om.
SETimes: Kakav je stav Prištine po pitanju dijaloga s Beogradom, koji je obustavljen?
Očekujete li nove signale od posjete posrednika, gospodia Coopera?
Kuci: Mi aktivno učestvujemo u tom dijalogu, mi ćemo biti konstruktivan dio njega.
Mi ćemo također biti pažljivi kako bi se poštovali svi principi koje mi imamo kao zemlja -- kao i zahtjevi demokratskog svijeta.
Mi nemamo iluzija da će stvari ići brzo, ali mi ćemo biti konkretni po pitanju svojih prava, tako da rješenja budu u okviru naših političkih ciljeva, granica, uslova koje imamo, te međunarodnih standarda.
U trenutku štrajkova , grčki radnici trpe
Grčki radnici odgovorili su na duboke rezove plaća i povećanja poreza talasima protesta, ali mnogi sliježu ramenima, nevoljko pristajući na smanjenje svog životnog standarda.
Andy Dabilis za Southeast European Times iz Atine -- 07/10/11
Demonstrant izaziva redarstvenu policiju ispred zgrade parlamenta u srijedu (5. oktobra) u Atini. [Reuters]
Ljutnja zbog navale smanjenja plaća, povećanja poreza, rezanja penzija, otpuštanja i neizvjesne budućnosti izvela je u srijedu (5. oktobra) hiljade Grka na ulice glavnog grada, te dovela do općeg 24-satnog štrajka, koji je zaustavio saobraćaj, međunarodne letove i vozove, zatvorio porezne urede i bolnice.
Proteste su poveli glavni radnički sindikati u zemlji ADEDY i GSEE, koji predstavljaju 2,5 miliona radnika.
Socijalistička vlada PASOK-a premijera Georgea Papandreoua je na nalog trojke EU-MMF-ECB provela više talasa mjera štednje i potrebna joj je naredna tranša od 8 milijardi eura ili će sredinom novembra ostati bez novca.
Članovi eurozone odložili su isplatu naredne tranše dok Grčka ne provede reforme, uključujući i privatizaciju državnih subjekata i prodaju ili najam državne imovine, kako bi prikupila još 50 milijardi eura.
Znaci štednje su posvuda, posebno u centru Atine, a šire se i na druge krajeve grada.
Na ulicama su pravi prosjaci, koji se pridružuju Romima i prevarnatima; restorani smanjuju cijenu kafe; a na prljavim prozorima stoje otrcani plakati na kojima piše Enoikiazetai (Za iznajmljivanje).
Ioanni Ramou, srednjoškolskoj nastavnici u Grčkoj, koja ulazi u svoju 30. godinu službe, plaća je opet srezana u okviru aktuelnih mjera.
"Oni su izazvali ovu zbrku, a sad mi moramo plaćati zbog njih," kaže ona za SETimes, misleći na administracije koje su dovele do šokantnog duga od skoro 460 milijardi američkih dolara u zemlji od 11 miliona ljudi.
Grčka je, prema nacrtu svog budžeta za 2012, potvrdila kako se očekuje da će se obim njene ekonomije u 2012. godini smanjivati za 2,5% -- a to je već četvrta uzastopna godina kako se on smanjuje -- zbog čega će se povećati broj nezaposlenih u zemlji.
Uprkos tim rezovima, međutim, Ramou kaže da se pribojava da će dospjeti na čekanje, gdje se nalazi 30.000 radnika koji će biti vraćeni kući uz 60% plaće i onda vjerovatno za godinu dana otpušteni.
Ona također sumnja da će joj se isplatiti fiksni iznos za penzionisanje od 50.000 eura koji je tokom tri decenije postepeno uziman od njene plaće.
"To je novac koji su oni strpali u džepove i koji ja nikad neću dobiti," kaže ona za vladu, koju su protestanti proglasili za lopove.
Probleme Ramouove dijeli još najmanje 780.000 radnika u javnom sektoru -- velike rezove plaća i velika povećanja poreza koje za program finansijskog spasa zemlje zauzvrat traži trojka EU-MMF-ECB.
Problem dodatno komplicira nedostatak saosjećanja za radnike u javnom sektoru koji se često karakteriziraju kao lijeni i neefikasni, uz veliki suvišak radne snage sastavljene od ljudi zaposlenih putem političkih usluga.
Ramou kaže da poznaje mnoge ljude poput nje same, koji svoj posao ozbiljno shvataju i koji trpe.
Panayitos Ziogos,49, poštanski radnik , kaže da su mjere nepravične jer ne uključuju u potpunosti bogate i grčku političku elitu.
"Mi nismo odgovorni za sve što se desilo.
Političari ... su nam lagali.
Oni snose odgovornost za ono što se desilo," izjavio je on za SETimes.
Ziogos kaže da je njegova plaća skresana za 3.000 eura godišnje, uključujući i velika smanjenja godišnjih dvomjesečnih bonusa koji su grčkim radnicima davani godinama.
"Vrlo sam ljut.
Ti političari moraju otići."
U Grčkoj ima i na desetine hiljada radnika po ugovoru bez beneficija, koji rade za malo, u nadi da će jednog dana doći do željenog doživotno garantiranog posla; ta nada sad nestaje.
Vlada planira u naredne četiri godine otpustiti možda i 20% te radne snage.
Čak i zamjenik premijera Theodoros Pangalos, koji se, kako kaže, suočio s prodajom nekretnine da bi platio novi porez na imovinu, priznaje da je u Grčkoj na ispitu prag bola.
"Mislim da su granice po pitanju plaćanja poreza u grčkom društvu iscrpljene," izjavio je on za TV Mega.
"Međutim, mislim da bismo trebali poraditi na drugoj strani problema, a to je potrošnja."
Ramouova kaže da je prestala više gledati i vijesti, jer su sve loše.
"Osjećam se bespomoćno, nekako prazno i prevareno i razočarano," kaže ona.
Bugarska povukla narudžbu za kupovinu bojnih brodova od Francuske
PARIZ, Francuska -- Bugarska vlada povlači se iz dogovora o kupovini četiri bojna broda -- korvete -- od Francuske.
Bugarski premijer Boyko Borisov obavijestio je francuskog predsjednika Nicolasa Sarkozyja o toj odluci tokom njihovog susreta u ponedjeljak (12. oktobar) u Parizu.
Taj posao od milijardu eura dogovorio je prethodni bugarski kabinet.
Globalna finansijska kriza i vlastiti budžetski deficit Bugarske doveli su do tog otkazivanja.
"Na sreću, gospodin Sarkozy je pokazao razumijevanje, jer on poznaje finansijsku situaciju Bugarske," izjavio je Borisov.
Ranije u toku dana, Borisov se susreo sa svojim francuskim kolegom Francoisom Fillonom, koji je izjavio da će upitati francuske energetske kompanije da li one žele pomoći u izgradnji druge nuklearne elektrane u Bugarskoj.
Za taj projekat trenutno nema dovoljno finansijskih sredstava. (Monitor - 13/10/09; Dnevnik, Mediapool, Darik, 24 Chasa, Standart - 12/10/09)
U drevnoj Antiohiji još uvijek ima mnogo kršćana
U jednom od rodnih mjesta kršćanstva, vjernici i dalje prakticiraju svoju vjeru rame uz rame sa svojom muslimanskom "braćom".
Pravoslavna crkva Antakije izgrađena je uz dozvolu Otomanske države 1833. godine i još uvijek danas predstavlja centar kršćanskog bogosluženja. [Anna Wood/SETimes]
Visoko nad savremenim turskim gradom Antakojim (Antiohija) leži ostatak jednog bivšeg doba.
Crkva sv. Petra, sad mjesto hodočašća s jasnom stazom koja obilježava put, nekad je bila skriveni centar ranog kršćanskog bogosluženja.
Svetište, koje čini pećina s jednom prostorijom široka približno 13 metara, bilo je presudno za dešavanja u historiji bliskoistočnog kršćanstva, a i dovoljno je staro da bi bilo spomenuto i u samoj Bibliji.
Upravo su tu, prema legendi, sljedbenici novonastale vjere sebe po prvi put nazvali kršćanima.
Iako ta crkva sad predstavlja lokaciju naslijeđa i muzej koji vodi turska država, šetnja niz planinu do grada ispod nje posjetioce vodi do niza crkava koje imaju aktivne kongregacije i svakodnevnu službu.
U zvaničnim studijama stanovništva u Turskoj se broj građana koji nisu muslimani procjenjuje na manje od 0,02%.
U ovom kutku zemlje, međutim, vjerska i etnička različitost je mnogo veća, a značajno je to što vjerskog sukobljavanja skoro i da nema.
"Ovdje nema problema," pojašnjava glavni svećenik Katoličke crkve Antiohije Domineco Bertogli.
"Mi živimo otvoreno, mi služimo boga otvoreno."
I odista, crkva italijanskog svećenika nalazi se odmah do jedne velike džamije, a putokazi su istaknute ploče.
Adalet, mlada žena koja radi u crkvi s Bertoglijem, odrasla je u Antakiji i ponosi se nivoom tolerancije i multikulturalnosti u tom gradu.
Ona ukazuje na poster koji visi na oglasnoj ploči, na kojoj su prikazane i objave i vrijeme službe.
"Vidite li ovo?" pita Adalet uz smiješak.
"Antakija je izabrana za jedan od UNESCO-vih gradova mira."
Također su prikazane slike Bertoglija kako se rukuje s predsjednikom Abdullahom Gulom i stoji odmah do Pape.
Poslan u Tursku još 1966. godine, Bertogli je proveo godine radeći u jednoj crkvi u Izmiru prije nego što je došao u Antakiju.
Tokom svog 45-godišnjeg rada ovdje, Bertogli se asimilirao, tečno naučio jezik i, kako kaže, sretan je što služi u toj crkvi.
Katolička zajednica Antakije nije najveća kršćanska populacija u regionu.
Ovdje žive i vrše bogosluženje još mnogi pravoslavni kršćani, čije su se tradicije razdvojile od katoličkog Rima tokom stoljeća bizantijske vladavine.
Pravoslavna crkva Antakije podvlači prisustvo te zajednice, s njenim fino izrađenim željeznim kapijama i velikim dvorištem otvorenim za javnost.
Antakija je najveći grad u pokrajini Hatay, te je, kao i mnoge urbane zone, razvila centar različitosti.
Međutim, i dalje od grada još uvijek prosperiraju kršćanske zajednice.
U blizini sirijske granice u okrugu Altinozu, još uvijek postoje dva skoro isključivo kršćanska sela, Sarilar i Tokacli.
Seljani su skoro svi pravoslavni, uz možda šačicu katoličkih porodica.
Emin Mizikacioglu, pravoslavni kršćanin koji vodi malu trgovinu u Sarilaru, izražava mješavinu tolerancije i ponosa po pitanju vjerskih razlika.
"Svi mi živimo zajedno kao braća," kaže on, prekidajući rečenicu da bi zadirkivao vozača autobusa Muslimana zbog toga što mu autobus sporo ide.
Par minuta kasnije, kad Sarilar postaje vidljiv preko grebena u brdovitom krajoliku, on mekšim glasom i uz određeno uzbuđenje kaže: "Ovo je moje selo.
Tu nećete naći nijednu muslimansku porodicu.
Nijednu."
Ta dvostruka perspektiva -- da su muslimani, kršćani i jevreji svi braća, ali da je kršćansko selo ipak nešto što se treba čuvati -- može biti da je u sklopu onoga što tim raznolikim zajednicama omogućava da zadrže svoj identitet, uz mirnu i produktivnu saradnju s drugim grupama.
Bertogli, vjerovatno oslanjajući se na svoja iskustva tokom rada drugdje u Turskoj, naglašava da Antakija i njena okolina možda odista jesu gradovi mira, ali oni ne odražavaju neophodno i stanje na drugim mjestima.
"Nema samo jedna Turska," kaže on.
"Ima mnogo Turskih".
Slovenski "zmajevi" bljuju vatru na Svjetskom prvenstvu
Ukus uspjeha udružuje navijače, koji kažu da je sve moguće.
Zlatko Kovach za Southeast European Times -- 17/06/10
Slovenska reprezentacija slavi u Polokwaneu, u Južnoj Africi. [Getty Images]
Slovenska pobjeda nad Alžirom u nedjelju (13. jun) bila je njena prva pobjeda na Svjetskom prevenstvu, i reprezentacija -- popularno zvana "Zmajčeki" -- trenutno vodi u Grupi C, ispred Engleske i Sjedinjenih Država.
Uzbuđenje se može opipati.
"Narod je preokupiran fudbalom ovih dana i samo priča o državnoj reprezentaciji i njenim izgledima za napredovanje u drugi krug," izjavio je za SETimes sportski reporter tv POP Tomaž Klemenčič.
Vlasti su odlučile da ove godine na Trg Prešerna u Ljubljani ne postavljaju ogromni ekran.
Mjesto toga, navijači se u velikom broju skupljaju u kafićima u glavnom gradu i širom zemlje.
Njihov je san da Slovenija stigne u drugi krug, i uzbuđenje kuha pred utakmicu sa Sjedinjenim Državama u petak.
Navijači priznaju da je njihov protivnik veoma jak tim, ali vjeruju da je druga pobjeda na domašaju ruke.
"Utakmica protiv Sjedinjenih Država bit će vrlo teška i svi mi to znamo," kaže Klemenčič.
"Ako smo pobijedili Rusiju [u kvalifikacijama], zašto to ne bismo mogli ponoviti sa SAD-om?"
Navijač Uroš Jazbec uvjeren je u sposobnosti reprezentacije.
"Slovenija bi trebala biti u stanju pobijediti jer se velika većina naših igrača natječe u stranim timovima i ima iskustvo na međunarodnim turnirima," izjavio je on za SETimes.
Ukupno 21 od 23 reprezentativca Slovenije natječe se u stranim klubovima širom zapadne Evrope i drugdje.
Navijači navode posebno jaku odbranu i srednji red reprezentacije.
Slovenija je u kvalifikacijama za Svjetsko prvenstvo primila samo četiri gola -- druga po rezultatu među timovima u kvalifikacijama, nakon Holandije.
"Ako je naša odbrana uspješno pokrila [Andreija] Arshavina iz Rusije, trebala bi pokriti i [Amerikanca Landona] Donovana bez problema," kaže Jazbec.
Naglasak selektora Matejaža Keka je na reprezentaciji kao cjelini, a ne na igračima-zvijezdama.
On je vrijedno radio na uvođenju kolektivnog duha, kao i vjere u pobjedu među igračima.
Prosjek starosti u reprezentaciji je 26 godina.
"Ti igrači su veliki prijatelji i na terenu i van njega, samouvjereni su i imaju veliku energiju i motivaciju," potvrđuje Klemenčič.
To je drugačije u odnosu na Svjetsko prvenstvo 2002. u Južnoj Koreji/Japanu, kad se tadašnja zvijezda Zlatko Zahović sukobio s tadašnjim selektorom Srećkom Katanecom.
Stub današnje reprezentacije čine vratar Samir Hadanović iz Udinesea, centarhalf Boštjan Cesar iz Chieva, bek i kapiten reprezentacije Roberta Korena, koga je nedavno otpustio West Bromwich Albion, te napadač Milivoja Novaković iz Cologne.
Reprezentacija tipično igra u formaciji 4:4:2, ali se po potrebi okreće napadu s tri igrača.
Dva igrača koja pokazuju potencijal su Valter Birsa iz francuskog Auxerrea te, na klupi, mladi Rene Krhin, koji igra za pobjednika Evropske lige šampiona Inter Milan.
U svakom slučaju, rad trenera Keka ima podršku jakog pomoćnog osoblja, uključujući i iskusnog trenera Milana Miklavčiča.
"Ovo je naš treći veliki turnir nakon Evropskog prvenstva 2000. i Svjetskog prvenstva 2002.
Za Slovence, fudbal je definitivno dobio na važnosti," izjavio je za SETimes Ljubljančanin Marko Savić, obuhvaćajući duh koji vlada među reprezentacijom i njenim navijačima.
Svoj prilog za ovaj izvještaj dao je dopisnik SETimesa Christos Ringas iz Atine.
U Beogradu svijet arome
Na prvom festivalu hrane i pića u glavnom gradu Srbije, vrijeme je bilo vrelo, a neka od jela čak i vrelija.
Bojana Milovanović za Southeast European Times iz Beograda -- 17/06/10
Beogradska tvrđava Kalemegdan bila je domaćin prvog Beogradskog festivala hrane i pića. [Nikola Barbutov/SETimes]
Čak ni vrele temperature -- od skoro 40 stepeni Celzija -- nisu spriječile hiljade Beograđana da probaju tradicionalne srpske specijalitete, japanska, grčka i austrijska jela, u subotu (12. jun) i nedjelju na staroj gradskoj tvrđavi Kalemegdan.
Petnaest najboljih restorana prijestolnice iznijelo je svoju hranu na prvom Beogradskom festivalu hrane i pića, uz različite proizvođače hrane i vinarije.
"Naš cijl je da dostignemo kvalitet sličnih manifestacija u Londonu i Dubaiju.
Posjetioci zaista imaju čime zadovoljiti svoja čula -- jela iz različitih regiona, kao i dobra domaća ili tradicionalno visokokvalitetna toskanska vina," izjavila je za SETimes direktorica festivala Jelena Petrović.
Posjetioci su mogli kušati suši u Ikki Baru ili uživati u grčkim girosima Byron Fooda.
Ili su mogli odabrati nešto više nalik na domaće.
"Restoran Trpeza nudi tradicionalna jela sa stolova historijskih spskih dinastija," kaže glavni kuhar Dragan Lukić za SETimes.
"Ima rolane mljevene janjetine, janjetine kuhane u zemljanom loncu, te malo modernijih jela iz drugih međunarodnih kuhinja, poput cordon bleu ili piletine teriyaki."
Najbolji restorani prijestolnice iznijeli su svoje kulinarske ponude. [Nikola Barbutov/SETimes]
Jela na obližnjem štandu s hranom izgledala su kao da ih je možda pripremila neka srpsla prabaka koju ne zanimaju mikrovalna pećnica ili toster.
Bakina kuhinja pravi zdravu hranu na tradicionalan način, pojasnila je Vesna Predić stojeći kod improviziranog drvenog štednjaka.
"U ovom porodičnom biznisu izvoze se i različite vrste pekmeza i ajvara [popularni balkanski namaz od crvenih paprika ] na strana tržišta.
Sve se priprema bez savremene prerade; zdravo je i ukusno," kaže Predićeva.
S obzirom na vrućinu, uzorak tortilje od dimljenog lososa, hobotnica i grah-salata na štandu Fish and Bar ispali su dobar izbor.
Ostalima, bez obzira na vrućinu, nije smetalo da probaju ljuta i začinjena jela.
"Da, vruće je, ali to nije razlog da se ne probaju austrijske kobasice," kaže 16-godišnji Miloš za SETimes.
On trenutno pohađa ugostiteljstku srednju školu i postat će kuhar u jednom od beogradskih restorana.
Dragana, 23, i 25-godišnji Petar došli su na festival iz različitih razloga.
"Ja obožavam grčku hranu i volim girose," kaže Dragana.
"Ne mogu jesti na ovoj vrućini; moram brzo naći pivo," odgovara Petar.
Organizator manifestacije, Turistička organizacija Beograda, kaže da će taj festival postati tradicija.
Gruda kaže da je ITCY trebao slijediti nirmberški model
Čelnik kosovskog instituta za ratne zločine kaže da bi pred lice pravde trebali biti izvedeni i kolaboranti i oni koji prešućuju zločine.
Gruda kaže da se u suđenjima koja se održavaju u Hagu ne ide dovoljno daleko. [Reuters]
Nedavno osnovani kosovski Institut za ratne zločine prikupljat će podatke o zločinima protiv čovječnosti i djelima genocida počinjenim na Kosovu od 1988. do juna 1999. godine.
U drugom dijelu ovog intervjua sa dopisnikom SETimesa Muhametom Brajshorijem, nedavno imenovani direktor Instituta Zejnullah Gruda govori o svojim frustracijama tribunalom UN-a za ratne zločine.
SETimes: Mnogi na Kosovu smatraju da ICTY nije ostvario pravdu po pitanju zločina na Kosovu.
Kakav je vaš stav o tome?
Gruda: Vrlo sam zahvalan zbog tog pitanja, koje je važno.
Kazniti one koji su počinili ratne zločine je primarni uslov.
To je zadovoljenje žrtvama, to je zahtjev pravde i zahtjev za bolji život budućih generacija.
To je i upozorenje ostalima da ne ponavljaju te zločine.
Nažalost, ono što se dešava u ICTY-ju i u Srbiji sudovi obrađuju na simboličan način.
To nije važno.
Oni rade s onima koji su naređivali i s nekima koji su vršili zločine na terenu, a ne i s ostalima.
U teoriji i praksi, to je pogrešno, jer jedan od glavnih autoriteta po pitanju međunarodnog prava Hugo Grotius -- u svojoj knjizi o ratnom i mirnodopskom pravu -- kaže da su odgovorni ne samo oni koji su radili, nego i oni koji su planirali, pomagali, podržavali zločine, skrivali zločine ili nisu pokušali da ih spriječe.
U skladu s tim ... Mislim da je ovdje međunarodna zajednica omanula.
Ona je trebala početi s denacifikacijom Srbije, uklanjanjem svih onih koji su povezani s pomaganjem, planiranjem i naređivanjem zločina.
U tom slučaju bi pravda bila izvršena.
To je isto kao i kod nirmberške prakse.
Optužnica i odluka o kazni [u Nirmbergu] nije se zaustavljala na onima koji su optuženi i izvedeni na suđenje, nego su optuživani i nazvani zločincima i NSDP, SS i Gestapo.
U njoj je rečeno da sve one povezane s njima treba izvesti pred sud.
Da se slijedi nirmberška praksa, sve formacije tokom rata trebale bi biti proglašene zločinačkim formacijama.
Lideri političkih stranaka, posebno radikali i ekstremisti -- Crvene beretke, Beli orlovi, Arkanovi Tigrovi -- bili su zločinačke formacije koje je finansirala država, a obučavala policija i vojska.
Na Kosovu imate više Albanaca optuženih za ratne zločine nego Srba.
SETimes: Šta narod Kosova očekuje od vašeg mandata na Institutu?
Gruda: To je relativno dugoročan posao.
Od Drugog svjetskog rata, Jevreji rade na Holokaustu i trebat će još decenije, jer mnogo puta ratni zločini predstavljaju teške i izazovne zadatke.
U BiH ima Institut osnovan tokom rata, koji je obavio nevjerovatan posao i objavio mnogo knjiga.
I mi imamo knjige o ratnim zločinima, ali knjige koje pišu instituti imaju pouzdanost i ljudi koji će tamo raditi imat će bolje kvalifikacije.
Posao instituta bit će da prikuplja dokaze i podatke, da ustanovi banku podataka, da svima pruži mogućnost da je pogledaju i koriste; da sistematizira podatke, da obrađuje podatke, da ih objavljuje ukoliko postoje na raspolaganju finansijski resursi.
A možda će on jednog dana biti koristan za izvođenje dokaza protiv Srbije na ICJ-u.
Sad imamo na hiljade slika obezbijeđenih od strane KMDLNJ [prva nevladina organizacija za ljudska prava, ustanovljena 1990-tih godina] o najstrašnijim zločinima.
To je dugoročan posao, koji ćemo mi završiti na najbolji mogući način.
Sreća je što imamo institucionalnu podršku od ministra pravde i vlade, što olakšava rad i garantira kvalitet.
Institut će obezbjeđivati kvalitetnu dokumentaciju ... za sve one koji žele saznati historiju i istinu.
Karadžić tražio da mu se skrati optužnica za ratne zločine
Tvrdeći da nova optužnica za ratne zločine tužioca UN-a protiv njega stvara osnov "mega-suđenje" koje bi se moglo odugovlačiti godinama, Radovan Karadžić je u srijedu zatražio smanjenje broja tačaka optužnice.
(AP, B92, Međunarodni krivični tribunal za bivšu Jugoslaviju -- 28/01/09)
U zahtjevu objavljenom u srijedu (28. januar), bivši lider bosanskih Srba Radovan Karadžić ustvrdio je da bi njegovu optužnicu trebalo dodatno izmijeniti. [Getty Images]
Bivši lider bosanskih Srba Radovan Karadžić zatražio je u srijedu (28. januar) od sudaca na Međunarodnom tribunalu za bivšu Jugoslaviju (ICTY) da smanje njegovu optužnicu da bi se izbjeglo dugotrajno suđenje.
"Za pripremu i viđenje suđenja po optužbama tako širokog raspona trebat će godine i godine," ustvrdio je on u odgovoru na prijedlog tužilaca UN-a da se dodatno izmijeni njegova prvobitno izmijenjena optužnica od maja 2000.
Policija je Karadžića uhapsila u Beogradu 21. jula 2008, skoro 13 godina nakon što su ga tužioci UN-a prvobitno optužili za genocid i ratne zločine po osnovu sukoba u Bosni i Hercegovini (BiH) u periodu 1992-1995.
U pokušaju da osigura brže iznošenje svog predmeta protiv Karadžića, tužioci UN-a odlučili su racionalizirati optužnicu koja je bila na snazi u vrijeme njegovog prebacivanja u Hag krajem jula.
Kao i u toj verziji, ona uložena 22. septembra ponovno sadrži 11 -- ali sad restrukturiranih -- tačaka optužbe za ratne zločine.
Ona obuhvaća dvije tačke optužnice za genocid.
Međutim, nova verzija je uža u smislu i obima ratnih zločina u čijem je vršenju Karadžić navodno pomagao i po broju lokacija zločina, koji je sa 41 opao na 27.
Sud UN-a će stoga morati pozvati manji broj svjedoka, te će mu biti lakše ispuniti rok za završavanje svih predmeta do 2010. godine.
Opisujući optužnicu iz 2000. kao "bezobličnu", Karadžić je izjavio da ovaj najnovija "nije mnogo bolja".
Sudsko vijeće bi, kazao je on, trebalo "dati dozvolu da se izmijene samo dijelovi predloženih izmjena optužnice u ovoj fazi, a zadržati svoju odluku o drugim dijelovima do vremena kad bude izrečena pravosnažna presuda".
Porekavši da je uradio išta protivzakonito, Karadžić je kategorički odbacio optužbe koje je protiv njega uložio tim glavnog tužioca UN-a za ratne zločine Sergea Brammertza.
"Niti ja [Karadžić] niti Republika Srpska nikad nisu imali za cilj protjerivanje niti ubijanje bosanskih Muslimana ni Hrvata, niti uništavanja bosanskih Muslimana, kao grupe, u cjelini niti djelimično," napisao je on u srijedu.
On je povukao paralelu između svog predmeta i predmeta Slobodana Miloševića.
Bivši jugoslavenski predsjednik bio je suočen s optužnicom od 66 tačaka, tokom četverogodišnjeg suđenja, prije nego što je u martu 2006. umro od srčanog udara.
Iako je novopredložena optužnica općenito mnogo uža nego ona protiv njegovog bivšeg političkog mentora, Karadžić je ustvrdio da se njome otvara pozornica za "mega-suđenje" koje će se odugovlačiti godinama.
"Ovo je prva i najbolja prilika tribunalu da pokaže da je naučio nešto iz suđenja Miloševiću," izjavio je on.
Turska i Irak jačaju borbu protiv PKK
Turska i Irak su se prošle sedmice usuglasili da prošire saradnju u borbi protiv terorističke Kurdistanske radničke partije na sjeveru Iraka.
Dvije zemlje signalizirale su i poboljšanje odnosa Ankare s regionalnom vladom iračkih Kurda.
Ayhan Simsek za Southeast European Times iz Ankare -- 29/01/09
Turski ministar vanjskih poslova Ali Babacan (lijevo) pozdravlja svog iračkog kolegu Hoshyara Zebarija u Ankari. [Getty Images]
Turska, Irak i Sjedinjene Države uspostavit će zajednički koordinacijski centar u sjevernom iračkom gradu Arbilu, u sklopu novog plana za suzbijanje terorističke organizacije Kuridistanska radnička partija (PKK), izjavio je prošle sedmice u Ankari irački ministar vanjskih poslova Hoshyar Zebari, i sam istaknuti Kurd.
"Imamo novu klimu ... saradnje i razumijevanja između Turske, Iraka i sjevernog Iraka," izjavio je Zebari nakon razgovora s turskim ministrom vanjskih poslova Alijem Babacanom u petak (23. januar) u Ankari. "Voljeli bismo oživjeti trilateralni mehanizam ... u cilju uklanjanja ovog otrovnog problema," izjavio je Zebari.
Očekuje se da će se koordinacijski centr fokisrati na razmjenu obavještajnih informacija u cilju osiguravanja bezbjednosti granice i sprječavanja prekograničnih napada na Tursku.
Već godinama, militanti PKK koriste taj planinski dio sjevernog Iraka kao svoju bazu protiv Turske.
Terorizam PKK oduzeo je od 1984. skoro 40.000 života.
U proteklih pet godina, Ankara je optuživala grupe iračkih Kurda da skrivaju PKK i opetovano prijetila da će pokrenuti kopnenu ofanzivu u sjevernom Iraku.
Nakon naglog porasta broja napada PKK 2007. godine, Vašington je odobrio ograničene zračne udare Turske na baze PKK na sjeveru Iraka.
One i dalje razmjenjuju obavještajne podatke s Ankarom.
Američki napori na ustanovljavanju trostranog konsultacijskog mehanizma zastali su zbog međusobnog nepovjerenja između Turaka i iračkih Kurda.
Međutim, od maja 2008, poboljšana klima omogućila je uži dijalog između Ankare i iračkih Kurda.
Babacan je pozdravio tu novu atmosferu, potvrđujući kampanju vlade iračkih Kurda usmjerenu na izolaciju PKK.
Međutim, on je izjavio kako Ankara očekuje više i od Bagdada i od Arbila.
"Eliminacija PKK na sjeveru Iraka je neizbježni preduslov za normalizaciju naših odnosa s Irakom," izjavio je Babacan.
Eksperti za antiterorizam u Turskoj smatraju nedavnu saradnju između Turske i Iraka korisnom, ali samom po sebi nedovoljnom. "Uspostava [koordinacijskog centra] … bez sumnje predstavlja važan korak," izjavio je ekspert za antiterorizam Nihat Ali Ozcan iz turske Fondacije za ekonomsko-politička istraživanja za Southeast European Times. "Međutim, u smislu njegove operativne funkcionalnosti, ja još uvijek imam sumnji."
Evolucija problema PKK i odnosi Turske s iračkim Kurdima ovisit će od dva događanja, izjavio je Ozcan.
Prvi su lokalni izbori u Turskoj u martu, na kojima će se procijeniti stav populacije kurdskih Turaka prema kandidatima povezanima s PKK.
Drugi će biti politike novog američkog predsjednika Baracka Obame po pitanju Iraka.
"Svaka odluka vezana za povlačenje trupa promijenit će jednačinu unutar Iraka," izjavio je Ozcan. "Pod takvim okolnostima, jedino je prirodno da irački Kurdi počnu stremiti dobrim vezama s Turskom i sarađivati protiv PKK."
Makedonija se sprema za predsjedničke i lokalne izbore
Kandidati na martovskim predsjedničkim izborima između ostalih su profesori, bivši članovi kabineta i jedan bivši ambasador pri NATO-u.
U trci sudjeluju i dvije žene.
Goran Trajkov za Southeast European Times iz Skoplja -- 29/01/09
George Ivanov (lijevo) bit će predsjednički kandidat VMRO-DPMNE, a Ljubomir Frčkovski će predstavljati SDSM. [Tomislav Georgiev]
Uz predsjedničke i lokalne izbore zakazane za 22. mart, sve glavne stranke u Makedoniji objavile su svoje kandidate.
Dvije najveće stranke obje su kandidirale profesore političkih nauka, od kojih je jedan služio u vladama 1990-tih godina.
George Ivanov, profesor Univerziteta u Skoplju, osigurao je nominaciju vladajuće VMRO-DPMNE velikom razlikom glasova na stranačkoj konvenciji.
On je porazio protivnika Todora Petrova sa 1.016 prema 91.
"VMRO-DPMNE ... pod vodstvom [premijera] Nikole Gruevskog je ... stvorila atmosferu koja ujedinjuje Makedonce, Albance, Turke, Rome, itd," rekao je Ivanov.
Prije nego što su se dva kandidata VMRO-DPMNE obratili na stranačkoj konvenciji, Gruevski je napao odlazećeg predsjednika Branka Crvenkovskog za navodnu krađu na zadnjim predsjedničkim izborima i zato što nije išao na reizbor.
"On se boji suočiti se s građanima i zatražiti drugi mandat, što je praksa svakog predsjednika koji završi s prvim mandatom," podsmjehnuo se Gruevski.
Glavna opoziciona stranka SDSM odabrala je Ljubomira Frčkovskog, koji uživa podršku i od manje stranke Novi socijaldemokrati.
Frčkovski, sad profesor političkih nauka, bio je 1990-tih ministar unutrašnjih i vanjskih poslova.
"Gruevski je odabrao kandidata koga može lako kontrolirati i odlučio se za političku konfrontaciju.
Mi smo usredotočeni na suzbijanje te štetne i izolacionalističke politike," izjavio je čelnik stranke SDSM Zoran Zaev nakon izbora Frčkovskog.
Druge stranke iznijele su svoje kandidate.
Vladajuća etnički albanska stranka DUI nominirala je Agrona Budjakua, bivšeg ministra transporta i komunikacija.
Opoziciona albanska stranka DPA nominirala je Mirushe Hodzu, profesoricu.
Ona i nezavisna kandidatkinja Slagjana Taseva dvije su ženske predsjedničke kandidatkinje ove godine.
Treća albanska stranka PDP nominirala je Nevzata Halilija, svog bivšeg čelnika.
Nova demokratija je u međuvremenu nominirala svog lidera Imera Selmanija.
On je bio ministar zdravlja u koalicionoj vladi VMRO-DPMNE i DPA tokom perioda 2006-2008.
Liberalni demokrati nominirali su Nanoa Ruzina, bivšeg ambasadora pri NATO-u.
Ruzin je pristao na kandidaturu nakon što se Srdjan Kerim, jako poštovan bivši ministar vanjskih poslova i predsjednik Generalne skupštine UN-a, odbio kandidirati ispred SDSM-a.
Najpoznatiji kandidat je bivši ministar unutrašnjih poslova Ljube Boškovski, koji je proveo više od tri godine u pritvoru u Hagu zbog navodnih ratnih zločina, nakon čega je oslobođen krivice.
Boškovski na izbore izlazi kao nezavisni kandidat.
Thaci izjavio da je Kosovo spremno braniti svoj teritorijalni integritet
Premijer Hashim Thaci osudio je reakciju Beograda na nezavisnost Kosova, ali je isto tako pokušao smiriti strahovanja Srba i uvjeriti ih da oni imaju svoje mjesto na novom-nezavisnom Kosovu.
Blerta Foniqi-Kabashi za Southeast European Times iz Prištine -- 27/02/08
Kosovski premijer Hashim Thaci (desno), šef UNMIK-a Joachim Ruecker (sredina) i komandant KFOR-a general-pukovnik Xavier de Marnhac na pres konferenciji nakon sastanka u ponedjeljak (25. februar) u Prištini. [Laura Hasani]
Odgovarajući na izjave iz Srbije da će ta zemlja upravljati određenim oblastima Kosova, premijer Hashim Thaci je u utorak (26. februar) naglasio da je Kosovo spremno braniti svoju teritoriju.
"Ja sam stalno u kontaktu s NATO-om u cilju sprječavanja da bilo ko takne ijedan inč teritorije Kosova," izjavio je Thaci, kako kaže Reuters.
"Mi razumijemo i poštujemo mirne reakcije, zagarantirane zakonom, ali nećemo dozvoliti dovođenje u pitanje teritorijalnog integriteta Kosova".
Thaci je dao tu izjavu tokom posjete selu Račak u centralnom dijelu zemlje, gdje su srpske snage 1999. ubile kosovske Albance prije intervencije NATO-a.
On je reagirao na saopćenja koja su u ponedjeljak dali zvaničnici vlade Srbije, koji su ustvrdili da će Beograd i dalje upravljati oblastima na Kosovu koje imaju većinsku srpsku populaciju.
Osuđujući stav Beograda, Thaci je također pokušao umiriti strahovanja Srba i uvjeriti ih da oni imaju svoje mjesto na novom-nezavisnom Kosovu.
U nedjelju, on ih je pozvao da imaju povjerenja u kosovske institucije.
"Ja ću pomoći Srbima u integraciji u novu državu Kosovo," rekao je Thaci, naglasivši da KFOR i Kosovska policijska služba imaju situaciju pod kontrolom.
"Nema razloga za paniku."
Govoreći o protestima održanim u Srbiji i u srpskim enklavama, on ih je nazvao "naivnim".
Takve demonstracije "nemaju nikakvu korelaciju sa srpskim građanima na Kosovu", rekao je on.
U međuvremnu u utorak, specijalni predstavnik EU na Kosovu Peter Feith izjavio da se neće podleći pritisku usmjerenomm na sprječavanje raspoređivanja misije EU pod nazivom EULEX.
Šef te misije, general-pukovnik Yves de Kermabon, dodao je kako očekuje da će misija početi s raspoređivanjem na sjeveru Kosova naredne sedmice.
EU će sačekati još malo i vidjeti kako se stvari razvijaju, rekao je Kermabon, ali EULEX će biti raspoređen na nemirnom sjeveru.
On je rekao da će EU na Kosovu do sredine juna imati 800 policajaca.
Prošle sedmice, Feith je privremeno povukao svo osoblje iz sjevernog dijela Kosova kojim dominiraju Srbi, zbog sigurnosnih zabrinutosti vezanih za demonstracije kosovskih Srba i za moguću eskalaciju tamošnjeg nasilja.
"Mi smo privremeno povukli svoje osoblje, ali ćemo zadržati svoj ured na sjeveru," rekao je Feith za novinare tokom posjete Prizrenu.
Diplomatski dnevnik: Bugarska i Rumunija se pridružuju EU u januaru
Dugo očekivana odluka Evropske komisije čisti put za pristup dvaju balkanskih zemalja prema utvrđenom rasporedu.
Također u okviru diplomatije: Crna Gora nastavlja s pregovorima o SSP, a američki ministar odbrane Donald Rumsfeld boravi u posjeti Crnoj Gori i prisustvuje sastanku ministara odbrane jugoistočne Evrope u susjednoj Albaniji.
Predsjedavajući Evropske komisije Jose Manuel Barroso i povjerenik za proširenje EU Olli Rehn (desno) na plenarnoj sjednici Evropskog parlamenta 26. septembra. [Getty Images]
U najnovijim posmatračkim izvještajima, Evropska komisija izjavljuje da su Bugarska i Rumunija postigle dovoljan napredak da bi mogle stupiti u EU po predviđenom rasporedu 1. januara 2007.
Međutim, dvije zemlje će još biti pod prismotrom i morati će dostavljati izvještaje o ostvarenom napretku Vijeću EU svakih šest mjeseci.
Crna Gora nastavila je pregovore o Sporazumu o stabilizaciji i pridruživanju s EU.
Pregovori su bili prekinuti u vrijeme kad je republika bila dijelom bivše državne unije Srbije i Crne Gore.
Zvaničnici sad izjavljuju da se nadaju završetku procesa do kraja godine.
Američki ministar odbrane Donald Rumsfeld boravi u posjeti Crnoj Gori, kao prvi viši američki zvaničnik otkad je ta zemlja dobila nezavisnost.
On je izjavio punu podršku Washingtona pristupanju Crne Gore u program Partnerstva za mir.
Rumsfeld je zatim otputovao u Tiranu na godišnji sastanak ministara odbrane jugoistočne Evrope.
Srbija i Republika Srpska su potpisale sporazum o specijalnim paralelnim odnosima.
Sporazumom se proširuje postojeći dogovor potpisan 2001. godine.
Srbijanski lideri su bili u pratnji poslovne delegacije s 300 članova, u pokušaju jačanja ekonomskih veza.
Hrvatska ministrica pravde Ana Lovrin susrela se sa svojim srbijanskim kolegom Zoranom Stojkovićem u Zagrebu.
Dva ministra su izjavila da će uskoro zaključiti novi memorandum o bilateralnoj saradnji vezan za obradu predmeta ratnih zločina.
Time bi se popločao put za razmjenu spiskova osumnjičenih i dokaznih materijala.
Grčka ministrica inostranih poslova Dora Bakoyannis susrela se s generalnim sekretarom UN-a Kofijem Annanom i izjavila da njena zemlja nikad neće dopustiti da Makedonija stupi u NATO niti u EU dok se ne riješi njen spor s Grčkom oko njenog naziva.
Ona se također susrela s američkim državnim sekretarom Condoleezzom Rice u cilju razgovora o pitanju Kosova.
Daniel Fried, pomoćnik američkog državnog sekretara za evropska i evroazijska pitanja, obavio je dvodnevnu posjetu Kosovu u cilju obavljanja razgovora s međunarodnim i lokalnim zvaničnicima.
On se također susreo sa srpskim političkim liderima u podijeljenom gradu Mitrovici.
(Različiti izvori – 26/09/06 – 03/10/06)
Makedonija bi mogla do kraja godine dobiti datum za početak pregovora o pristupanju EU
Evropski povjerenik za proširenje Olli Rehn saopćio je u utorak makedonskom predsjedniku Branku Crvenkovskom da bi njegova zemlja mogla na jesen dobiti datum za početak pregovora o članstvu s EU, ako bude provela potrebne reforme.
(Makfax, Utrinski vesnik - 27/02/08; MIA, Makfax, AP, Balkan Insight - 26/02/08)
Evropski povjerenik za proširenje Olli Rehn (desno) i predsjednik Makedonije Branko Crvenkovski na pres-konferenciji u utorak (26. februar) nakon svog sastanka u sjedištu EU u Briselu [Getty Images]
Makedonija bi mogla na jesen dobiti datum za početak pregovora o članstvu u EU ako ispuni zahtjeve, naznačio je u utorak (26. februar) šef za proširenje 27-članog bloka.
U obraćanju nakon razgovora s makedonskim predsjednikom Brankom Crvenkovskim u Briselu, evropski povjerenik za proširenje Olli Rehn izjavio je da će naredne sedmice zvaničnicima u Skoplju predstaviti listu zadanih ciljeva.
Oni će obuhvatati različite oblasti, među kojima su politički dijalog, pravosudna reforma i borba protiv korupcije, kao i obaveze koje je zemlja već poduzela u sklopu svog Sporazuma o stabilizaciji i pridruživanju s Unijom.
Evropska komisija će u novembarskom izvještaju izvršiti procjenu napretka Makedonije u provedbi potrebnih reformi.
Apelujući na Skoplje da se usmjeri na to da do jeseni ispuni "zadane ciljeve i ključne prioritete", Rehn je taj zadatak opisao i kao "vrlo ambiciozan, ali isto tako i realan".
Makedonija čeka na datum za otpočinjanje pregovora o svom članstvu s Briselom, nakon što je u decembru 2005. dobila formalno priznanje statusa zemlje kandidata za EU.
Crvenkovski je izrazio uvjerenje da njegova zemlja ima "potencijal i mogućnost" da "do kraja 2008." postigne taj cilj, kao i da uspješno završi svoje pregovore o liberalizaciji viza s blokom.
Makedonija se također nada dobivanju poziva za pridruživanje NATO-u na bukureštanskom samitu Alijanse početkom aprila.
Članica EU i NATO-a Grčka je međutim zaprijetila da će blokirati pristupanje svoje sjeverne susjede u obje organizacije ako se ne riješi spor oko naziva između dvaju zemalja.
Grčka, koja ima pokrajinu s nazivom Makedonija, protivi se da njena susjeda koristi to isto ime i kaže da to implicira mogućnost teritorijalnih potraživanja.
Ranije ovog mjeseca, izaslanik UN-a Matthew Nimetz, zadužen za to da Atini i Skoplju pomogne u iznalaženju rješenja za njihov 17-godišnji spor, predstavio je objema stranama paket s mogućim rješenjima.
On treba se u petak u Njujorku treba susresti s njihovim predstavnicima na novim pregovorima.
Ne osvijetlivši mogući odgovor Makedonije na Nimetzove prijedloge, Crvenkovski je jasno stavio do znanja da njegova zemlja nije spremna pristati na bilo kakvo rješenje.
Pozivajući se na izvještaje makedonskih medija, AP je u utorak navela dva od pet alternativnih naziva koje je predložio Nimetz -- Demokratska Republika Makedonija i Nezavisna Republika Makedonija -- kao naizgled prihvatljiva za Skoplje.
Naglasivši da spor oko naziva između Makedonije i Grčke predstavlja bilateralno pitanje, Rehn je međutim izrazio nadu da će ono ubrzo biti riješeno.
"EU pridaje velikog značaja dobrosusjedskim odnosima i smatra ih prilično važnim principom za proces evropskih integracija," izjavio je povjerenik, kako navodi makedonska novinska agencija MIA.
Još jedno pitanje o kom su on i Crvenkovski u utorak razgovarali bilo je Kosovo.
Crvenkovski je izjavio da će Makedonija odlučiti kad će ga priznati kao nezavisnu državu "onda kad mi budemo smatrali da to najviše odgovara našim interesima", ali će slijediti stav EU i NATO-a po tom pitanju.
UN saopćile da napredak u kiparskim pregovorima o ponovnom ujedinjenju nije izgubljen
NIKOZIJA, Kipar -- Napredak ostvaren u pregovorima o ponovnom ujedinjenju podijeljenog ostrva neće biti izgubljen, izjavio je izaslanik UN-a Alexander Downer u ponedjeljak (3. maj), nakon svog prvog sastanka s novoizabranim liderom kiparskih Turaka Dervisom Erogluom.
Prema riječima Downera, Eroglu, koji je pobijedio na izborima na sjeveru 18. aprila, obećao je da će nastaviti ono što je započeo njegov prethodnik Mehmet Ali Talat.
KIparski Grci pribojavali su se da bi izbor tvrdolinijaša Eroglua mogao postaviti ozbiljne prepreke u tom naporu.
Na svom sastanku s Downerom, međutim, Eroglu je izjavio da će rado nastaviti na bazi onoga što je već dogovoreno.
Očekuje se da će se pregovori nastaviti kasnije u toku mjeseca ili u junu.
Downer će u utorak održati sastanak s kiparskim predsjednikom Demetrisom Christofiasom. (Zaman - 04/05/10; AP, Hurriyet - 03/05/10)
Grčki poduzetnici osjećaju pritisak
U lokalnim fabrikama, radnjama i tržnicama, ogromni paket za finansijski spas Grčke predstavlja više nego senzacionalan naslov.
HK Tzanis za Southeast European Times iz Atine – 03/05/10
Narodna banka Grčke. [Getty Images]
Molba koja dolazi od različitih izmučenih poduzetnika u trenutku paralizirajuće dužničke krize jedinstvena je i hitna: Učinite ono što treba i to učinite sada!
Stanje na terenu je grozno.
"Sad ne gledate kad [naknadno datirani] ček ističe, nego samo hoće li biti isplaćen," kaže za SETimes Yiannis Paretzoglou, suvlasnik fabrike za proizvodnju ženske obuće u zapadnoj Atini.
"Naš najveći problem je neizvjesnost."
To je izjavio 27. aprila, nazvanim "Crni utorak", dana kad je kuća Standards and Poor's smanjila status vrijednosti grčkih dionica na bezvrijedan.
Dodajte na to rekordno visok jaz između kamatne stope desetogodišnjih obveznica u Grčkoj i graničnog njemačkog ekvivalenta, kao i imploziju atinske berze za 6%, i imate skoro pa katastrofu.
"Ono što mi treba je da mi neko kaže, nedvosmisleno, da će stvari krenuti određenim kursom; neko da da neko čvrsto predviđanje," izjavio je Paretzoglou.
On je naveo smanjenje prihoda u njegovoj fabrici u prva tri mjeseca 2010. za skoro 20% u odnosu na isti period prošle godine.
Jedan računovođa u sjevernoj Atini izračunao je da je do sad ove godine smanjenje obima poslovanja kod maloprodajnih kompanija i samozaposlenih profesionalaca preko 25%.
Kad su računovodstvenog službenika Vangelisa Katsiadakisa zapitali šta bi volio da Papandreouova vlada uradi da popravi stanje, on je bio direktan.
"Oni [poslovni ljudi ] ne mare koje će se konkretno mjere poduzeti, samo da se mjere poduzmu.
Što god treba da se desi, neka se desi sad, ne razvlačite, to negativno utječe na potrošnju," izjavio je Katsiadakis. "Stvara se velika nesigurnost.
Kad se poduzmu mjere koje je odredio MMF, kakve god da su, nakon dva-tri mjeseca stvari će se stabilizirati."
Dok većina njegovih klijenata -- primarno vlasnika firmi i radnji -- još uvijek izbjegava otpuštati ljude, Katsiadakis kaže da je naglasak na sažimanju operativnih troškova, posebno u ponovnom ugovaranju uslova za komercijalne najmove.
U smislu cijena, on kaže i da su povećane stope PDV-a -- koje će, prema predloženom planu za finansijsko spašavanje, skočiti na 23% -- većinom apsorbirala preduzeća i da one nisu prešle na potrošače.
Stefanos Lekatsas je srednji trgovac i veleprodavac s nekoliko butika s konfekcijom u Atini, Patrasu i gradu Agrinio na zapadu zemlje.
On je naglasio da je jedna stvar koju vlada i političari moraju apsolutno učiniti da izbjegnu "teroriziranje javnosti i širenje panike u njoj".
"Povjerenje potrošača i investitora je od ogromne važnosti; ako su mjere neophodne onda ih poduzmite odmah, ovo otezanje je fatalno," kaže Lekatsas za SETimes.
On kaže da je u prva tri mjeseca ove godine uspio podići prihode u odnosu na isti period 2009, ali tek udvostručivši svoju robu i zalihe.
Međutim, tih 12% povećanja prihoda bilo je ispod odgovarajućeg povećanja u proračunu, dok su rani uskršnji praznici pojačali prodaju u martu.
"Moj glavni napor je da održavam [prihod] na visokom nivou, kako god znam," kaže Lekatsas.
Lekatsas, koji uvozi gotovu odjeću iz Italije, Francuske i Ujedinjenog Kraljevstva, također je upozorio da kirije za radnje u "najboljim zonama" nisu spale.
Pored toga, vlasnici manjih radnji se jako oslanjaju na kiriju koju dobivaju.
Zbog krize, međutim, Lekatsas nije podigao svoju kiriju, iako je zakonski imao na to pravo.
Iznijevši ukratko opći konsenzus, Ian Gourley, predsjednik Helensko-irske privredne asocijacije, kaže da, bez obzira na to kakve se odluke donose, "trebamo akciju danas, a ne sutra."
Kad je od njega zatraženo da iznese makar jednu mjeru kojom bi se direktno i trenutačno pomoglo grčkim izvoznicima, Gourley je napomenuo provedbu elektronskog carinskog sistema za praćenje.
On kaže da je ta tehnologija počela svugdje u EU funkcionirati od 1. aprila, osim u Grčkoj i u Poljskoj.
Prije dvije godine, kaže Gourley, paket MMF-a za Rumuniju učinio je čuda u preokretanju ekonomskog slabljenja.
Ako bi isti pomogao i Grčkoj, kaže on, onda ga provedite.
"Sad je [u Rumuniji] atmosfera pozitivna," kaže on.
"Privreda je ponovno u usponu i projicira se veći ekonomski rast."
Medvedev: Gazprom "pouzdan partner"
Doba jeftine energije je gotovo, ali novi veliki projektigasovoda pomoći će Gazpromu da osigura redovnu opskrbu Evrope, kaže direktor izvoza firme Gazprom Alexander Medvedev u intervjuu za Southeast European Times.
Marko Biočina za Southeast European Times iz Moskve -- 11/01/2010
Alexander Medvedev. [Fotografija: Marko Biočina]
Uz globalnu ekonomiju koja trpi svoj najgori pad od Drugog svjetskog rata, industrijska proizvodnje je od drugog kvartala 2008. nagla opala, a potražnja za energijom slijedila je taj trend pada.
Veliki akteri na globalnom energetskom tržištu pretrpjeli su gubitke, a ruski gigant u proizvodnji gasa, Gazprom, nije bio nikakva iznimka.
Ta kompanija predviđa ogroman pad prihoda -- s oko 111,5 milijardi eura na nivo od 72,5 milijardi eura -- kao rezultat sve manje potražnje za prirodnim gasom, njenom osnovnom izvoznom robom.
Dobit u 2010. mogla bi se prepoloviti i doći na nivo od oko 11,6 milijardi eura, u odnosu na prošlogodišnjih 21,5 milijardi eura.
Ako problema ima Gazprom, to znači da cijela ruska ekonomija ima problema.
Taj gasni gigant predstavlja 10% ruskog BDP-a, zapošljava oko 380.000 ljudi i plaća približno 12,5 milijardi eura poreza direktno u federalni budžet.
Gazprom je katalizator jakog ekonomskog rasta Rusije u zadnjih pet godina, a dugoročno povećanje prihoda -- posebno od izvoza -- ključ je održavanje postojećeg zamajca.
Gazprom i jest imao uspješnu godinu kad se radi o izvozu, uprkos recesiji.
Tokom 2009. godine, kompanija je završila pregovore o izgradnji dva velika podmorska cjevovoda koji direktno povezuju Rusiju i Evropu, kao i cjevovoda koji povezuje proizvodna polja u južnom Sibiru s Kinom.
On je i dalje mnogo ulagao u istraživanje masivnih novih rezervi gasa na poluostrvu Jamal i izgradnju fabrike za likvifikciju na ostrvu Sahalin.
Ti projekti trebali bi osigurati pozitivnu sliku u pogledu prihoda u dugoročnom periodu.
Njima bi se trebala ojačati i uloga Rusije kao najvećeg evropskog dobavljača gasa, što uzrokuje frustraciju evropskih lidera, koji zagovaraju diverzifikaciju.
Čovjek koji stoji iza ambicioznih projekata Gazproma je 53-godišnji Alexander Medvedev, zamjenik predsjednika izvršnog odbora, kao i šef izvoznog ogranka firme.
Časopis Times ga je 2009. proglasio 36. na listi 100 najutjecajnijih ljudi na svijetu.
On je za SETimes govorio o Gazpromovim projektima u Evropi.
SETimes: Gazprom je tokom 2009. doživio značajan pad prihoda, ali je ipak uspio krenuti dalje s nekim vrlo važnim projektima.
Smatrate li 2009. za uspješnu poslovnu godinu?
Gazpromov pogon u Orenburgu, Rusija. [Marko Biočina]
Alexander Medvedev: Iako 2009. nije bila laka godina za Gazprom, nema sumnje da smo ostvarili veliki napredak u nekim ključnim dugoročnim projektima.
Uprkos nižim prihodima, održali smo visok nivo kapitalnih investicija.
U stvari, prošle godine smo uložili više od prosjeka u zadnje tri godine koje su, što se tiče prihoda, bile uspješnije.
Naravno, drago nam je što smo otpočeli s izgradnjom gasovoda Sjeverni tok i ušli u završnu fazu priprema i pregovora za izgradnju gasovoda Južni tok.
Sjeverni tok će povezivati Rusiju s Njemačkom, s posebnim ograncima za Finsku, Dansku, Švedsku i Holandiju.
Južni tok će povezivati Rusiju s jednom od evropskih crnomorskih zemalja, vjerovatno Bugarskom, a onda s Italijom, preko Mađarske, Rumunije, Srbije, Grčke, Hrvatske, Slovenije, a možda i drugih zemalja.
Ti gasovodi omogućit će nam da godišnje direktno isporučimo Evropi dodatnih 115 milijardi kubnih metara gasa.
SETimes: Hrvatska je u pregovorima o pristupanju projektu Južni tok već preko godinu dana?
Hoće li ona biti dio glavnog pravca tog gasovoda, ili će se opskrbljivati putem jednog od ogranaka?
Medvedev: Nama je drago što je Hrvatska spoznala važnost projekta Južni tok.
Ako sve bude išlo dobro, konačni sporazum između Hrvatske i Gazproma mogao bi se potpisati u prvom kvartalu 2010.
Iako pravac glavnog gasovoda još nije utvrđen, a i neće biti dok ne završimo studiju izvodljivosti, vjerovatnije je da će Hrvatska biti povezana ogrankom.
To naravno znači manje dobiti od tranzita, ali kad se radi o bezbjednosti opskrbe, nema razlike između glavnog gasovoda i ogranaka.
SETimes: Šta je s Rumunijom i Austrijom, koje su izrazile interes za pridruživanje Južnom toku?
Medvedev: Pregovori s Austrijom su u naprednoj fazi i očekujem da će ugovor biti potpisan vrlo skoro.
Što se tiče Rumunije, mogu samo reći da neće biti izostavljena nijedna zemlja koja se ozbiljno želi pridružiti Južnom toku.
Rumunija ima stratešku poziciju na crnomorskoj obali i mogla je biti početna tačka za evropski dio trase gasovoda, poput Bugarske.
Ona se može povezati iz te zemlje, ali također moramo vidjeti šta će se desiti s projektom u Bugarskoj sad kad se vlada promijenila.
Pregovori s Bugarskom su još uvijek u toku i pravo je vrijeme da Rumunija jasno izjasni oko svoje namjera o tom projektu.
SETimes: Već skoro jednu deceniju, Hrvatska i Rusija pregovaraju oko projekta Družba Adria, koji uključuje izgradnju gasovoda iz Rusije do hrvatske luke Omišalj.
Da li je Gazprom uključen u taj projekat?
Medvedev: Da, ovaj projekat vodi naša podružnica Gazpromneft.
Iako ja lično ne učestvujem u tim pregovorima, vjerujem da projekat ima dobre šanse za uspjeh.
Kao što znate, Gazproneft je prošle godine otkupio NIS u Srbiji i vrlo je zainteresiran za dalje jačanje svog prisustva u regionu.
Ako je Hrvatska iskreno zainteresirana, nema razloga da Družba Adria ne uspije.
Naravno, Gazprom ima interes da dođe na Jadransku obalu, samo moramo razgovarati o kapacitetima i finansijskim uslovima.
SETimes: Da li je Gazprom također zainteresiran za izgradnju terminala za tečni prirodni gas (LNG) na Jadranskoj obali, kako izvještavaju hrvatski mediji?
Unutar kontrolne sobe u pogonu u Orenburgu.
Medvedev: Mi razmatramo mogućnost da počnemo izvoziti LNG na evropsko tržište.
Trenutno se sva naša proizvodnja s ostrva Sahalin isporučuje na tržište Južne Azije, ali mi proširujemo proizvodnju, a evropsko tržište je zanimljivo u tom smislu.
S druge strane, mi nećemo graditi terminale za LNG u zemljama gdje već ima opskrba gasovodima, jer bismo onda bili sami sebi konkurencija.
Gazprom će graditi terminale za LNG u zemljama gdje nema gasovodne veze, a pošto se očekuje da će i Hrvatska, i Crna Gora, i Albanija i Grčka i Italija biti u sklopu Južnog toka, nema logike da se na Jadranskoj obali gradi terminal.
SETimes: Šta znači izgradnja Sjevernog i Južnog toka za budućnost gasovoda Nabucco, rivalskog projekta kojim se azijski gas trebao prenositi u Evropu i smanjiti zavisnost Evrope od gasa iz Rusije?
Medvedev: Ja te projekte ne smatram rivalskima.
Potrošnja gasa u Evropi do 2025. treba porasti za 80 do 100%, tako da svi gasovodi zajedno neće biti dovoljni da se izađe u susret rastućoj potražnji.
Zato bi Gazprom pozdravio izgradnju Nabucca, ali trenutno nema gasa za transport.
Skoro cijelu buduću proizvodnju u Kazahstanu, Uzbekistanu i Azerbejdžanu već je otkupio Gazprom, a kapacitete iz Turkmenistana nedavno su otkupili Kinezi, tako da ima samo Iran, koji je trenutno politički neprihvatljiv.
S tim na umu, izgradnja Nabucca u ovom trenutku jednostavno ne izgleda realno.
SETimes: Mnogi Evropljani pribojavaju se da bi Gazprom u budućnosti mogao iskoristiti svoju dominantnu poziciju u opskrbljivanju Evrope gasom i diktirati veće cijene.
Jesu li ta strahovanja opravdana?
Medvedev: Mislim da to nije realističan način da se gleda na taj problem Cijene gasa utvrđuju se po jasnoj formuli na osnovu cijena nafte, što mislim da je dobro.
Vjerujem da će cijene gasa u budućnosti rasti, ali to je samo prirodna posljedica povećanja potražnje u većem stepenu od povećanja proizvodnje.
Doba jeftine energije je definitivno prošlo i svjetska ekonomija morat će se prilagoditi tome.
Napokon, na samitu o klimi u Kopenhagenu, održanom prije par sedmica, spomenuti su mnogi lijepi snovi o globalnom smanjenju obima emisija stakleničkih gasova, ali bez prirodnog gasa ti snovi ostaju samo na tom nivou.
SETimes: Da li je Gazprom voljan sarađivati sa stranim partnerima u budućem razvoju ruskih zaliha gasa?
Medvedev: Apsolutno.
Naše nove ogromne zalihe na poluostrvu Jamal su vrlo kompleksne, za njihov razvoj potrebni su najmodernija tehnologija i ogromna ulaganja.
Gazprom će pronaći partnere za taj projekat i zato je naš premijer Vladimir Putin prije par mjeseci održao sastanak s predstavnicima velikih evropskih gasnih kompanija.
Mislim da Evropljani moraju shvatiti da Gazprom želi biti njihov pouzdani poslovni partner, kao što je i bio u zadnjih 30 godina.
Čak i u napetim vremenima Hladnog rata, isporuke ruskog gasa za Evropu nikad nisu prekinute, što je dokaz o opredjeljenju Gazproma da osigura dugoročno i stabilno snabdijevanje evropskih potrošača -- odnos za koji se nadamo da će u narednom periodu jačati.
Zabuna u vezi izbornih reformi na Kosovu
Nepostojanje zajedničkog stava i nedosljedni prijedlozi oslabili su ulogu civilnog društva u okviru izbornih reformi na Kosovu.
Muhamet Brajshori za Southeast European Times iz Prištine -- 29/02/12
Rasprostranjene nepravilnosti tokom izbora na Kosovu u decembru 2010. dovele su do poziva na reforme. [Reuters]
Kosovske nevladine organizacije iznose prijedloge parlamentarnom odboru za izborne reforme, ali njihovi raznoliki prijedlozi dovode do podjele mišljenja o vrsti izbornog sistema koji bi se trebao usvojiti.
Parlament je u maju prošle godine imenovao odbor koji bi proveo novi sistem, uz dodatne mjere protiv izbornih prevara, kako bi se riješilo pitanje stalnih neregularnosti.
On je tu odvojio dva mjesta za predstavnike civilnog društva.
"Različitim stavovima bez jasnih argumenata, loše formuliranima, slabi se pozicija civilnog društva u odboru.
Na kraju će odbor u obzir uzeti samo direktive političkih stranaka," izjavila je za SETimes izvršna direktorica Centra za evropsku politiku Drita Maloku.
Malokuova kaže da bi zajednički stav civilnog društva bio da zagovara najbolje izborne modele u interesu građana, a ne stranaka koje zastupaju.
"Sistem se našao na meti zbog propusta, onoga što je, kako mislimo, bilo pogrešno.
Međutim, treba kriviti ljude, jer oni provode izbore, a ne sistem," izjavila je za SETimes čelnica Prištinskog instituta za političke studije (PIPS) Leonora Kryeziu.
Trebalo bi prvo doći do rasprave o tome da li uopće treba mijenjati izborni sistem, kaže Kryeziuova.
Međutim, različite nevladine organizacije požurile su s dostavljanjem prijedloga, čak iako ne poznaju izborne sisteme, dodaje ona.
Civilno društvo sad pokušava ostvariti jedinstvenu poziciju osnivanjem Reformskog foruma, mreže višeetničkih nevladinih organizacija i izbornih eksperata.
"Zadnji izbori naškodili su već krhkoj demokratiji na Kosovu.
Kako bi se spriječilo da se to ponovno desi, mobilizira se veliki broj aktera, uključujući i veliki broj nevladinih organizacija," izjavio je za SETimes zvaničnik Instituta demokratije za razvoj Valmir Ismaili.
Reformski forum ima za cilj da postigne široki konsenzus među akterima civilnog društva, uključujući i nevladine organizacije koje nisu njegov dio, kaže Ismaili.
Nevladine organizacije već su postigle kompromis i započet će s kampanjom zagovaranja širom Kosova, kaže on.
Civilno društvo je međutim oslabljeno malim brojem predstavnika u parlamentarnom odboru.
Tim sastavom smanjuje se obim reformske transparentnosti i inkluzivnosti, a i na minimum svode napori u radu odbora.
"Pristup političkih stranaka nije ozbiljan, jer ljudi koje su one imenovale u odbor, uz vrlo mali broj izuzetaka, nemaju velikog utjecaja u strankama koje predstavljaju," kaže Ismaili.
Ipak, razlike su i dalje tu.
Reformski forum predložio je da Kosovo ima sedam izbornih jedinica s otvorenim listama.
Za razliku od toga, PIPS traži podjelu na manje izborne jedinice, što bi spriječilo konkurenciju širom Kosova i rezultiralo regionalizacijom zasnovanom na uporištima političkih stranaka.
"PIPS stoji iza jedinstvenog izbornog tijela i zatvorenih lista.
Izborna podjela na mnogo izbornih jedinica smatra se jednim od najvećih rizika za izborni sistem u 2012, kao jedan oblik političkog samoubistva," kaže Kryeziuova.
Glasači kažu da ne znaju puno o radu tog odbora i da su zbunjeni prijedlozima civilnog društva i zabrinuti za ishod reformi.
"Sramota je kakve smo izbore imali prošli put.
Sad vidimo da oni nešto rade, ali ja zaista ne znam šta će se tačno desiti.
Političke stranke će ponovno počiniti [prevaru]," izjavio je za SETimes 60-godišnji Prištevac Tahir Berdynaj.
Turska vojska saopćila da su se trupe povukle iz Iraka
Turska je u petak potvrdila da je okončala svoju kopnenu ofanzivu na sjeveru Iraka.
Ayhan Simsek za Southeast European Times -- 29/02/08
Američki sekretar za odbranu Robert Gates (desno) učestvuje u cermoniji polaganja vijenca u četvrtak (28. februar) na spomeniku Antikabir u Ankari.
Gates je pozvao Tursku da brzo okonča svoj vojni upad na sjever Iraka. [Getty Images]
Irački i turski zvaničnici su u petak (29. februar) saopćili da su se turske trupe povukle iz Iraka nakon osmodnevne kopnene ofanzive na teroriste Kurdistanske radničke partije (PKK).
"Sva turska vojska se se … vratila na tursku stranu međunarodne granice.
Mi to pozdravljamo, smatramo da je to ispravan potez Turske," izjavio je novinarima u petak irački ministar vanjskih poslova Hoshiyar Zabari, inače etnički Kurd.
U saopćenju objavljemom na svojoj internet stranica, Generalštab Turske vojske je potvrdio taj potez.
U njemu se kaže da su ciljevi ostvareni.
"Uništen je veći dio uporišta terorističke grupe PKK u sjevernom Iraku, uređaji za komunikaciju, protivavionska oprema i zalihe", kaže se u tom saopćenju.
"Na taj način, osnovni ciljevi kopnene operacije su ispunjeni, a turska vojska se, nakon okončanih završnih pretraga, ujutro 29. februara 2008. vratila u vojne baze u Turskoj."
Počev od 21. februara, na hiljade pripadnika turske vojske poslano je u udaljeni, planinski sjeverni dio Iraka u cilju iskorjenjivanja baza koje je PKK koristio za pokretanje napada na teritoriju Turske.
Vašington se pribojavao da bi taj upad mogao destabilizirati oblast u Iraku koja je relativno mirna.
Prenoseći te zabrinutosti, američki sekretar za odbranu Robert Gates susreo se s u četvrtak s turskim zvaničnicima u Ankari i zatražio da Turska okonča svoju ofanzivu što je prije moguće.
Turski zvaničnici su mu saopćili da će se trupe u sjevernom Iraku povući "čim se ostvare planirani ciljevi".
"Turske trupe će se vratiti kući onda kad skrovišta PKK budu uništena," izjavio je ministar odbrane Vecdi Gonul.
"Turska nema namjeru da se miješa u unutrašnju politiku Iraka, niti namjeru da okupira neku oblast," dodao je on.
Govoreći na pres-konferenciji u četvrtak u Vašingtonu, američki predsjednik George W. Bush rekao je da bi Turska trebala taj upad okončati što je prije moguće.
"Turci trebaju postupati, postupati brzo, postići svoj cilj i izaći," izjavio je Bush, kako navodi Glas Amerike.
Međutim, on je obećao kontinuiranu podršku SAD Turskoj u borbi protiv terorista iz PKK.
"Turci, Amerikanci i Iračani -- uključujući i iračke Kurde -- imaju u PKK zajedničkog neprijatelja," rekao je on.
Regionalna uprava iračkih Kurda kritizirala je kopnenu ofanzivu Turske "politički usmjerenu na kurdistansku regionalnu vladu".
Turska vojska saopćila je kako je u osmodnevnoj ofanzivi ubila 237 pobunjenika, a da su poginula 24 turska vojnika.
PKK daje kontradiktorne cifre i kaže da je ubila preko 100 vojnika.
Zemlje Balkana rade na spašavanju problematičnih privrednih subjekata
Fabrike i postrojenja koji propadaju dovode do sve veće nezaposlenosti, ali vladina intervencija -- koliko god dobronamjerna bila -- možda ne predstavlja pravi odgovor, kažu analitičari.
Dražen Remiković za Southeast European Times iz Podgorice -- 05/03/12
Vlasnici nekih od ključnih fabrika, posebno u teškoj industriji, gledaju kako im dobit odlazi u dim. [Reuters]
U Crnoj Gori, 1 euro predstavlja odgovarajuću cijenu za čašu piva, mjesto u hladovini na plaži duž obale, ili, prema vladinom mišljenju, propalu fabriku aluminija.
Vlada je ponudila taj simbolični iznos ruskim vlasnicima Fabrike aluminija u Podgorici (KAP), uz garancije da će otplatiti 22 miliona eura duga prema Deutche Bank, te pet puta toliko, 100 milija eura, u narednom periodu.
Vlasnici su odbili taj sporazum, ali poslanici se nadaju da će bez obzira na to preuzeti KAP.
Ovo je u sklopu rastućeg trenda na Balkanu, gdje vlade preuzimaju kontrolu nad industrijskim pogonima koji su u problemima, u naporu da zadrže na hiljade radnih mjesta u regionu, opustošenom velikom stopom nezaposlenosti.
Međutim, takvi sporazumi dolaze uz visoku cijenu, a države apsorbiraju ogromne gubitke u pokušajima da nađu nove kupce na krajnje konkurentnom globalnom tržištu.
A analitičari smatraju da će ti improvizirani aranžmani na kraju propasti.
"Ne smatram da će balkanske države biti uspješnije u vođenju tih pogona," izjavila je za SETimes analitičarka Bridget Freas, koja pokriva sektor čelika i aluminija za kompaniju Morningstar Inc.
"Može biti da je politička odluka da se održi njihovo poslovanje, ali vjerovatno to nije ekonomska odluka vezana za same pogone.
Mislim da su prioriteti privatne kompanije -- koja ostvaruje povrat dioničarima -- unešto drugačiji od onih vladinih -- promoviranje ekonomskog rasta i zapošljavanja," kaže Freas.
Crna Gora prodala je 2005. 52% udjela u KAP-u Rusima za 52 miliona eura, i već je otpisala 60 miliona eura duga kroz subvencije za struju tokom proteklih pet godina.
Pad cijena metala je jako nagrizao finansijsko stanje KAP-a i doveo do neprofitabilnosti jedini aluminijski pogon u zemlji.
Vlasnici KAP-a odbili su ponudu Crne Gore za 1 eura, a poslanici su nevoljko odobrili otplatu 22 miliona eura KAP-ovog duga kako bi se 1.200 uznemirenih radnika zadržalo na poslu.
Međutim, poslanici se slažu da bi se dogovor s Rusima trebao otkazati i da bi pogon trebala preuzeti država.
Hrvatska se pita šta će dalje biti s njenom čeličanom u pretežno industrijskom gradu Sisku. [Reuters]
Radnik KAP-a, 34-godišnji Srđan Vučković, izjavio je za SETimes da ogorčen načinom na koji se ta fabrika vodi.
"Vlasti i vlasnici igraju se milionima eura, a mi dobivamo otkaze svaki dan.
Niko i ne spominje plaće.
Radnici neće dozvoliti da se nama iza leđa ostvaruju njihovi mračni dogovori," kaže Vučković.
Još gore trenutno stoje radnici u čeličani u hrvatskom gradu Sisku.
Skoro 1000 radnika ostalo je bez posla nakon što je vlasnik pogona, američka kompanija CMC, u decembru zatvorila fabriku.
Prema izvještajima hrvatskih medija, CMC je uložio 151 milion eura u kompaniju, ali su nagli pad potražnje -- koja je na tržištu opala za praktično 50% -- i ekonomska kriza primorali CMC da prekine s poslovanjem i da ode.
Vladini zvaničnici kažu da rade na rješenju i da će uskoro znati da li će fabriku preuzeti neki novi partner ili država.
Mladen Novosel, predsjednik Hrvatskog radničkog sindikata, opisao je razmjere stanja u Sisku.
"Skoro 1000 ljudi ostalo je bez posla; to je najveća radnička kriza koja postoji u Hrvatskoj.
Dijalog s vladom je u toku i nadam se da ćemo postići neko rješenje.
Moramo te ljude skloniti s ulice," izjavio je Novosel.
Vlada Srbije je prošlog mjeseca za jedan dolar otkupila Smederevsku željezaru od kompanije US Steel (USS), nakon što se američka kompanija zbog neprofitabilnosti povukla iz Srbije.
Taj pogon, koji je bio najveći izvoznik u zemlji sa 5.500 zaposlenih, prodat je za istu cijenu kao i kilogram jabuka.
Iako su srbijanske vlasti najavile da traže novog partnera za željezaru, Mahmut Bušatlija, saradnik na beogradskom Ekonomskom institutu, smatra da do toga neće doći u skorije vrijeme.
"Trenutno postoji trend pada u globalnoj proizvodnji čelika.
Smederevska fabrika nema visoku tehnologiju i proizvode na visokom nivou završne prerade.
Pribojavam se da bi kompaniju mogao kupiti neko ko će tu fabriku zloupotrijebiti, kao što sve već dešavalo s privatizacijom u Srbiji," izjavio je Bušatlija za SETimes.
Freasova iz Morningtara kaže da se sve svodi na profitabilnost.
Srbijanski predsjednik Boris Tadić (lijevo) imao je nade da će US Steel ostvarivati dobit u fabrici u Smederevu, ali vlada je ove godine otkupila željezaru natrag za jedan dolar. [Reuters]
"US Steel prodao je imovinu svoje željezare u Srbiji jer su bili novčano na gubitku, i to već neko vrijeme, i nije bilo vjerovatno da će u skoro vrijeme početi ostvarivati dobit.
U istočnoj Evropi je potražnja bila premala, a troškovi preveliki za daljnje održavanje poslovanja.
To je postao teret za resurse kompanije.
Aktiva US Steela u SAD-u je u mnogo boljoj poziciji, tako da je kompanija morala sačuvati novac za vođenje tamošnjeg poslovanja," kaže ona.
Najveća željezara na Kosovu, Ferronikel, privatizirana 2006. za 33 miliona eura od strane bivše administracije UNMIK-a, mogla bi također zapasti u probleme.
Ferronikel je od privatizacije uložio preko 60 miliona eura, od čega je preko 12 miliona uloženo na okolišne probleme.
Ferronikel ima preko 1000 radnika, plus vanjski izvođači, te je na njegovoj platnoj listi čak oko 2000 ljudi.
On je najveći izvoznik na Kosovu i prodaje proizvode od čelika u Italiji, Njemačkoj, Španiji, Indiji, Kini i Južnoj Koreji.
U ovoj fazi, niko ne govori o njegovoj prodaji natrag državi, ali uprava naglašava da su zbog krize u eurozoni porasle cijene osnovnih materijala, poput niskokvalitetnog goriva, mazuta, te rezervnih dijelova, kao i transportnih naknada.
"Ti dodatni troškovi direktno utječu na naše troškove.
Kriza eura barem za sada ne sprječava izvoz, ali kompanija ulaže velike napore kako bi pokrila povećane troškove," izjavio je za SETimes generalni direktor Ferronikela Ionnis Gaitanos.
Svoje priloge za ovaj izvještaj dali su Igor Jovanović iz Beograda i Linda Karadaku iz Prištine.
Audio-prilog: Beograđani osvojili glavnu nagradu na natjecanju EK
Studenti s Univerziteta u Beogradu pobijedili su na natjecanju vezanom za obnovljive izvore energije.
Na natjecanju je pobijedio solarni punjač za mobilne telefone studenata iz Srbije. [Reuters]
Javni punjač za mobilne telefone na solarnu energiju, nazvan "Stablo jagode", donio je grupi beogradskih studenata prvu nagradu na natjecanju vezanom za obnovljive izvore energije koje je u Briselu organizirala Evropska komisija (EK).
Taj izum bio je jedan od 309 projekata predstavljenih na aprilskom natjecanju. Neki proizvodi bili su iz istaknutih globalnih kompanija.
"Mi želimo na uspjeh u Briselu gledati kao na odskočnu dasku.
To je nagrada za naš rad, jer na tom projektu radimo već tri godine.
To je najveća pohvala koju smo do sad dobili, i zaista je čast dobiti takvu nagradu od Evropske komisije, najviše institucije u Evropi," izjavio je za SETimes vođa tima, student Elektrotehničkog fakulteta Miloš Milisavljević.
Nauka i tehnologija: u porastu upotreba mobilnih telefona u Rumuniji
Rumunski regulator telekoma ANRCTI izvijestio je o povećanju upotrebe mobilnih telefona od 24%.
Također u novostima u okviru nauke i tehnologije: u Turskoj otkriveni ljudski ostaci stari 500.000 godina.
Upotreba mobilnih telefona u Rumuniji se u prvoj polovini ove godine povećala za 24%. [Getty Images]
Pretplatnici mobilne telefonije u Rumuniji razgovarali su u prvih šest mjeseci 2007. putem svojih mobilnih telefona 9,7 milijardi minuta, izvještava rumunsko regulatorno tijelo za telekomunikacije ANRCTI.
To predstavlja povećanje od 24% u odnosu na prošlu godinu.
Prosječni Rumun svakog mjeseca provede na mobilnom telefonu jedan sat i 23 minute, prema podacima iz ANRCTI-ja.
Prosječna temperatura u Grčkoj porast će do 2100. godine za 2 do 5 stepeni Celzijusa, predviđa jedan grčki naučnik.
Prema riječima Christosa Giannakopoulosa iz Nacionalne opservatorije u Atini, zime će postati kraće, što će dovesti do uštede energije.
Međutim, te uštede će biti nadomještene povećanom potražnjom za energijom tokom dužih ljeta.
Radnici u jednom pogonu za proizvodnju kreča u gradu Denizli, Turska, iskopali su ljudske ostatke stare 500.000 godina.
Taj nalaz bio je od posebnog interesa za naučnike, zbog biljega na kostima za koje se smatra da predstavljaju najraniji dokaz tuberkuloze.
Najveći svjetski proizvođač telekom opreme Ericsson objavio je u ponedjeljak (10. decembar) da je potpisao ugovor za izgradnju infrastrukture za sedam "digitalnih gradova" u Grčkoj.
Kompanija će dostaviti kompleksna rješenja i postupati kao glavni integrator sistema za opremu, koja će se postavljati u različitim općinama.
Srbija će početi s registracijom internet stranica s novim domenom .rs, koji zamjenjuje stari .yu, od januara 2008, izjavjo je u utorak (11. decembar) na jednoj konferenciji u Beogradu Slobodan Marković iz Nacionalne agencije za registraciju domena Srbije.
On je dodao da će se prioritet za registraciju na novom domenu davati onima koji već imaju adrese na domenu .yu.
Registracija će koštati 20 do 25 eura.
(Razni izvori – 10/12/07-17/12/07)
Biljali: ugrožena etnička ravnoteža u Makedoniji
Bivši član parlamenta Mersel Biljali bio je suosnivač inicijative Građani za evropsku Makedoniju, a sad piše kolumnu za Dnevnik.
On je za SETimes govorio o međuetničkim odnosima, pitanju naziva Makedonije i putu koji predstoji.
Marina Stojanovska za Southeast European Times iz Skoplja -- 08/06/09
Napredak ostvaren od 2001. vraća se unatrag, tvrdi bivši član parlamenta Mersel Biljali. [Tomislav Georgiev]
Southeast European Times: Šta mislite, u kom pravcu ide međuetnička klima u Makedoniji?
Mersel Biljali: Etnički odnosi idu u lošem smjeru.
Mislim da postoji trend gubljenja povjerenja u vladu među Albancima, što je pokazano tokom predsjedničkih izbora, kad je najveći dio albanskog građanstva bojkotirao glasanje.
Među Albancima se razvilo osjećanje da vlada favorizira jednu etničku, jednu kulturnu i jednu vjersku grupu.
To nije dobro, s obzirom na to da je nakon događaja 2001. došlo do dinamičnog perioda u rješavanju etničkih problema.
On je donio povećano etničko povjerenje i zajedničku stabilnost, što je rezultiralo time da je Makedonija dobila status kandidata za članstvo u EU.
Ako imate osjećaj da se favorizira samo jedna etnička zajednica, normalno je da će među ostalima izbiti nezadovoljstvo, i da će to u konačnici naškoditi interesima sviju u državi.
Mi idemo unatrag umjesto unaprijed, posebno s takozvanom "antikvizacijom" -- to jest, procesom preimenovanja aerodroma i glavnog auto-puta po Aleksandru Velikom, te planom da se ja javni trg postavi grandiozan spomenik.
To je loša praksa, kako je historija više puta pokazala.
SETimes: Gradonačelnik Gostivara Rufi Osmani i lider DPA Menduh Tachi kažu da Ohridski sporazum više ne funkcionira i da postoji potreba za novim sporazumom između Albanaca i Makedonaca.
Šta vi mislite o tome?
Biljali: Mislim da to mišljenje proističe iz osjećaja zanemarenosti među Albancima ... to je kao da idemo unatrag u neki stari film u kom su Albanci uvijek bili nezadovoljni, tražili nešto, a Makedonci su im morali dati to što traže.
Umjesto da idemo unaprijed, mi idemo unazad.
A ima još nešto: situacija se polarizira i među albanskim strankama.
Dok gradonačelnik Gostivara i lider DPA kažu da Makedoniji treba novi sporazum, vladajući DUI kaže da Ohridski sporazum predstavlja pravi okvir za razvoj države.
Za njih je normalno što to kažu, jer ta je stranka odgovorna za taj Sporazum.
Mislim da je ta [politička] igra vrlo opasna.
SETimes: Šta mislite kako tekući spor oko imena utječe na odnos između NATO-a, EU i Makedonije?
Šta je s pozivom albanskih strana za brzo rješenje?
Etnički Albanci pridaju veći značaj članstvu u EU i NATO-u nego pitanju imena Makedonije. [Getty Images]
Biljali: Albanske stranke su jasno i javno pokazale svoje razumijevanje u pogledu pitanja imena.
Međutim, taj problem se nastavlja već dugo vremena.
Nakon Bukureštanskog samita, imamo izmijenjenu situaciju, u kojoj smo od regionalnog lidera postali zemlja isključena iz članstva u NATO-u -- za razliku od Albanije i Hrvatske.
U ovoj državi postoje dvije dijametralno suprotno nastrojene grupe.
Jedna je albanska zajednica, koja traži članstvo u NATO-u i EU bez obzira na cijenu, a druga su Makedonci, za koje je članstvo u NATO-u i EU važno, ali ne toliko važno koliko je važan naziv države.
Mislim da je među Albancima pretežan stav da vlada nema volju da riješi taj problem.
SETimes: Da li očekujete da će se pregovori u sporu oko imena intenzivirati sad kad je na funkciji Gjorge Ivanov, a izbori za Evropski parlament u Grčkoj gotovi?
Biljali: Mi smo svjedoci ogromnog međunarodnog pritiska da se to pitanje riješi.
Vlada ima objektivan cilj da riješi sva pitanja, posebno kad je u pitanju izbor novog predsjednika ...
Vrijeme nam više nije saveznik -- postoji potreba za pametnim i hrabrim odlukama.
Mislim da se pregovori sad mogu intenzivirati, ali premijer još uvijek ima glavnu riječ.
Nisam siguran da on želi rješenje.
SETimes: Najava da će se crkva u sred Skoplja ponovo graditi nakon što je uništena u zemljotresu 1962. dovela je do poziva za ponovnu izgradnju i džamije Burmali.
Kako će to utjecati na naše multietničko društvo?
Biljali: Sigurno je da ta situacija neće imati pozitivnog utjecaja, nego će prije dodatno polarizirati stvari, što je već uradila na neke načine.
Vidite, u multietničkom društvu morate biti vrlo pažljivi kad najavljujete obnove, posebno vjerskih objekata, jer ne smijete favorizirati samo jednu etničku grupu.
U ovom slučaju postoje dvije različite opcije.
Prva -- koja predstavlja, vjerujem, većinu Albanaca i drugih građana koji nisu pravoslavci, kao i mnoge pravoslavce -- da nema potrebe ni za kakvim vjerskim objektom u centru Skoplja.
Druga dolazi od pristalica džamije Burmali, koji slijede logiku po principu "pustite ih da grade crkvu, jer ćemo mi onda sagraditi džamiju". Izgradnja samo jednog od ta dva objekta mogla bi imati značajne posljedice.
SETimes: : Pomogli ste u pokretanju Građana za evropsku Makedoniju i širom zemlje govorite o značaju EU i NATO-a.
Šta mislite, koliko makedonski građani znaju o NATO-u i o EU?
Biljali: Oni znaju mnogo toga i podržavaju taj proces -- kako je i pokazano na dosadašnjim izborima.
Međutim, mislim da populistička politika vlade stvara određenu zabunu, [jer govori] da Makedonija može egzistirati bez NATO-a i EU.
Mislim da će vrijeme pokazati da to nije tako.
Sjever Kosova ponovno na ivici
Ceste na sjeveru ponovno su blokirane, dok Srbi obećavaju da će se oduprijeti preuzimanju graničnih prijelaza od strane kosovskih vlasti.
Kosovski Srbi 30. jula blokiraju cestu u selu Rudare u blizini Zvečana.
Barikade su ponovno podignute u utorak (13. septembra) zbog planova kosovske policije da preuzme granične prijelaze na sjeveru. [Reuters]
Tek nekoliko sedmica nakon što je privremenim sporazumom smirena kriza na granici, ceste na sjeveru Kosova ponovno su u utorak (13. septembra) blokirane, nakon što su lokalni Srbi podigli barikade u znak protesta protiv preuzimanja graničnih punktova od strane kosovskih vlasti.
Priština je obećala da će s tim planovima krenuti u petak, uprkos protivljenju loklanog stanovništva.
"Mi planiramo niz mirnih protesta i građanske neposlušnosti," izjavio je za SETimes gradonačelnik Zubinog Potoka Slaviša Ristić.
Mi smatramo da je [preuzimanje od strane] kosovske carine neprihvatljivo, jer to znači da ćemo mi biti odsječeni od Srbije i da će biti ustanovljene institucije jedne države koju mi ne priznajemo."
Stanovništvo je na cestovne pravce postavilo balvane i vreće s pijeskom ili je pristup spriječilo kamionima i autobusima.
Od srijede je u potpunosti ili djelimično spriječen saobraćaj na glavnim putevima koji vode iz Mitrovice.
U gradu Leposaviću, stanovništvo je pustilo da otvorena ostane samo jedna traka puta, u nastojanju da KFOR spriječi u transportu carinske opreme na administrativne kontrolne punktove Jarinje i Brnjak.
U Zvečanu je međutim, kako se izvještava, jedan konvoj KFOR-a pušten je da prođe nakon što su stanovništvu pružena uvjeravanja da njegovo odredište nisu granični kontrolni punktovi, nego kamp Nothing Hill u Leposaviću.
Dok tenzije rastu, vlada Srbije pozvala je EU, UN i NATO da spriječi, kako je to ona opisala, "jednostrani" potez Prištine, saopćivši da je u pitanju stabilnost u regionu.
Planiranim preuzimanjem "ugrožava se nastavak dijaloga [između Beograda i Prištine] i provedba statusno neutralnih sporazuma koji su postignuti," saopćila je ona.
Kosovske vlasti kažu da su odlučne da postupe prema planu.
"Došao je trenutak", izjavio je u utorak premijer Hashim Thaci za Radio Slobodna Evropa.
"Prihodi koji će doći [od prijelaza] i od priliva robe iz Srbije na Kosovo uplaćivat će se direktno u budžet Kosova."
U svojoj izjavi za SETimes, politički komentator Fatlum Sadiku rekao je da je prošlomjesečna posjeta regionu njemačke kancelarke Angele Merkel bila ta koja je promijenila igru, navevši EULEX na užu saradnju s Prištinom kad se radi o situaciji na sjeveru.
Tokom svoje posjete, Merkelova je zahtijevala da se "paralelne strukture" Srbije na sjeveru ugase.
Ona je direktno povezala izglede Beograda za EU s tim pitanjem.
"EULEX je -- od izjava Merkelove -- spoznao da mora biti [uz] taj voz, jer će on krenuti sa njim ili bez njega," izjavio je Sadiku.
"EULEX zna da Priština želi proširiti svoj autoritet i oni žele biti dio svake akcije, umjesto da stoje i posmatraju kao u julu."
Kosovska i policija EULEX-a spremni su za bilo kakvu eventualno nastalu situaciju, izjavio je profesor sigurnosnih studija Abdullah Hajdari.
"Kriminalni akti poput barikada ili paljenje prijelaza neće se tolerirati," izjavio je Hajdari za SETimes.
Gradonačelnik Ristić je međutim izjavio kako kosovski Srbi ne bi trebali biti obavezni prihvaćati vlast jedne države koju oni ne priznaju za legitimnu.
"Međunarodna zajednica nije prisiljavala Albance da prihvate srbijanske institucije, pa stoga neće ni nas moći natjerati da prihvatimo institucije Prištine," izjavio je Ristić.
Čelnik projekta Kompromis za Kosovo Aleksandar Mitić kaže da Srbi, iako mogu smatrati da su opcije koje su na stolu gorke, imaju ograničenu moć.
"Treba imati na umu da su beogradske vlasti pristupanje EU odredile kao svoj prioritet, što im je praktično uskratilo mogućnost odlučne akcije po pitanju Kosova," izjavio je Mitić za SETimes.
Njemačka kancelarka Merkel pokušava ublažiti strahove od grčkog bankrota
Prvi prioritet je da se izbjegne nekontroliran bankrot Grčke, izjavila je u utorak njemačka kancelarka Angela Merkel.
(Reuters, Wall Street Journal, Irish Examiner, Dnevnik.bg - 14/09/11; AP, AFP, Reuters, FT, Wall Street Journal, New York Times, DPA, Deutsche Welle, RFE/RL, VOA, RTTNews, Capital.gr. eKathimerini - 13/09/11)
Mora se učiniti sve kako bi eurozona ostala nedirnuta, "jer bismo vrlo brzo vidjeli kako dolazi do domino efekta”, izjavila je u utorak (13. septembra) njemačka kancelarka Angela Merkel. [Retuers]
Njemačka kancelarka Angela Merkel je u utorak (13. septembra) pokušala otkloniti špekulacije o tome da bi Grčka uskoro mogla proglasiti bankrot, pozivajući političare da budu oprezniji u svojim javnim komentarima po pitanju opcija s kojima se suočava ta prezadužena balkanska zemlja.
"Mislim da ćemo Grčkoj učiniti najveću uslugu ako ne budemo previše špekulirali, nego podstakli Grčku da provede obaveze koje je preuzela," izjavila je ona za berlinskog javnog emitera RBB Inforadio.
Njeni komentari uslijedili su dan nakon što je njemački vicekancelar i ministar ekonomije Philipp Roesler u jednom članku u štampi u ponedjeljak sugerirao da je "uredan bankrot Grčke" jedan od mogućih načina za stabilizaciju eura.
U očitom prijekoru svom zamjeniku i drugim njemačkim političarima koji cirkuliraju taj scenario, Merkelova je izjavila da je mjesto toga hitno potrebna zajednička akcija na sprječavanju širenja zaraze na druge članice eurozone.
"Osnovni prioritet je izbjeći nekontroliranu nesolventnost, jer to ne bi pogodilo samo Grčku," izjavila je ona.
"Svi bi trebali pažljivo vagati svoje riječi.
Ono što nam ne treba je nepredvidljivost na finansijskim tržištima.
Neizvjesnosti su već dovoljno velike."
Izjava Merkelove uslijedila je pred konferencijski poziv između nje, francuskog predsjednika Nicolasa Sarkozyja i grčkog premijera Georgea Papandreoua, koja se treba održati u srijedu.
Očekuje se da će Papandreou pozvati lidere dviju najvećih ekonomija eurozone da izvrše pritisak na svoje banke da uzmu učešća u dijelu angažmana vezanom za privatni sektor u planiranom drugom paketa finansijskog spasa za tu balkansku zemlju, izvještava atinski dnevnik Kathimerini.
Očekuje se da će se diskusija usmjeriti i na privatizacijski program grčke vlade i na mjere za smanjenje potrošnje u javnom sektoru, što je ključni zahtjev da zemlja dobije kritično potrebnu narednu tranšu u iznosu od 8 milijardi eura u okviru svog prvog paketa spasa od EU i MMF-a.
Svrha tog, kako se izvještava, užurbano sazvanog konferencijskog poziva bit će da Merkelova i Sarkozy Papandreouu pruže uvjeravanja o svojoj podršci njegovim naporima da reformira ekonomiju u zemlji.
Pred predstojeću posjetu revizora EU, Evropske centralne banke i MMF-a Atini, očekuje se i da će dvojica lidera naglasiti kako Grčka mora demonstrirati materijalan napredak u ispunjavanju zahtjeva za narednu tranšu u okviru paketa spasa u vrijednosti od 110 milijardi eura ugovorenog prošle godine.
Eurozona se već mjesecima kritizira što stalno odlaže mjere na rješavanju svoje dužničke krize, koja je već zahvatila ne samo Grčku, nego i Portugal i Irsku.
Sad postoje sve veći strahovi da bi i Italija, treća po veličini ekonomija među 17 zemalja EU koje koriste zajedničku valutu, a čiji dug je na nivou od 120% BDP-a, mogla postati naredna članica euro-kluba koja će pasti.
Investitori su zabrinuti i za Španiju, četvrtu po veličini ekonomiju eurozone.
Dijalog vodi do mogućeg proboja u predmetima imovinskih prava na Kosovu
Tekući dijalog između Prištine i Beograda rezultirao je novim sporazumom usmjerenim na rješavanje ogromnog broja zaostalih imovinskih zahtjeva.
Tužbe i protivtužbe po pitanju vlasništva nad zemljištem i stambenim objektima povlače se više od jedne decenije. [Reuters]
To je osnovno ekonomsko pitanje, naslijeđe rata iz perioda 1998-1999: napor na povratu stambenih jedinica i zemljišta napuštenih tokom i nakon sukoba od strane hiljada ljudi koji su bježali da bi spasili živote.
Albanci su se vratili skoro odmah, ali većina raseljenih Srba nije.
Većina njih već skoro 11 godina pokušava povratiti svoju imovinu.
To pitanje spada u nadležnost Imovinske agencije Kosova.
Sveukupna cifra je ogromna, kao i broj zaostalih predmeta u općinskim sudovima: od ukupno 41.253 zahtjeva vezanih za imovinska pitanja, manje od polovine -- 20.081 njih -- riješila je Komisija za imovinske zahtjeve.
Ostatak se obrađuje u nadi da će ih se riješiti do kraja naredne godine, izjavio je za SETimes glasnogovornik agencije Arian Krasniqi.
Živojin Jokanović, srpski advokat u Prištini, skeptičan je.
"Nema razloga da se 50% slučajeva ne riješi," kaže on za SETimes.
Jokanović se tuži na neefikasnost, a u nekim slučajevima i nestručnost, nedostatak resursa i personala.
On kaže da na primjer općinski sud u Prištini jednostavno ne može riješiti svoje predmete s postojećim brojem sudaca čak ni za narednih sedam ili osam godina.
Rok za podnošenje zahtjeva bio je decembar 2007.
Jedan od najvećih problema su katastarske knjige, koje su nepotpune.
Za neke porodice uopće nema podataka.
Međutim, pomoć je možda na putu.
Vlada je u srijedu (21. septembra) objavila detalje o novom sporazumu postignutom tokom tekućih pregovora u Briselu uz posredovanje EU.
Po njegovim uslovima, Kosovo i Srbija su se usuglasili da zajednički rade na obnovi pouzdane katastarske evidencije iz perioda prije 1999. godine, da ustanove agenciju za rješavanje neslaganja u dokumentaciji i da sarađuju s EU na dosuđivanju preostalih predmeta.
Dejan Nikolčević, šef kabineta kosovskog ministra za povratak i zajednice, kaže da je rješavanje imovinskih prava preduslov za trajan povratak raseljenih lica.
"Nažalost, moram reći da iako pitanje lične imovine predstavlja jedno od osnovnih ljudskih prava, to za sad ostaje samo na papiru, i to ne samo za izbjeglice, nego i za potencijalne izbjeglice," izjavio je Nikolčević za SETimes.
To imovinsko pitanje, dodaje on, daleko od toga da je jedinstveno samo za Kosovo; ono odzvanja u mnogim drugim zemljama Balkana.
"To pitanje predstavlja dugoročan proces i zahtijeva ... angažman svih institucija u skladu s evropskim standardima," kaže Nikolčević.
OSCE je u junu ove godine objavio izvještaj o izazovima po rješavanje sukoba vezanih za zahtjeve za stambene objekte na Kosovu.
U njemu je utvrđeno da je veliki broj zemljišnih parcela i građevina, koji uglavnom pripadaju raseljenim licima, i dalje protivzakonito zauzeto.
"Nepostojanje povrata imovine onima ugroženima sukobom ometa proces povratka i negativno utječe na ljudska prava svih zajednica na Kosovu, posebno kosovskih Srba i drugih nealbanskih zajednica," dodaje se u njemu i ističe da "je rješavanje imovinskih zahtjeva vezanih za sukob neophodan proces koji u velikoj mjeri ima utjecaja na stabilnost post-konfliktnog društva."
Ponovno propalo nastojanje da se okonča politički zastoj u BiH
Izgledi za brzo okončanje skoro 12-mjesečne političke krize u Bosni i Hercegovini doživjeli su u ponedjeljak još jedan udarac.
(Blic, Oslobođenje - 27/09/11; AFP, News24.com, Dnevni avaz, Nezavisne novosti, FENA - 26/09/11)
Lideri BiH nisu tokom pregovora u ponedjeljak (26. septembra) uspjeli postići dogovor o vlasti. [Reuters]
Novi pokušaj da se okonča skoro 12-mjesečni politički ćorsokak u Bosni i Hercegovini (BiH) propao je u ponedjeljak (26. septembra), pošto šefovi šest glavnih stranaka u zemlji ponovno nisu uspjeli postići kompromis po pitanju nove vlasti na državnom nivou.
Mladen Bosić, lider Srpske demokratske stranke (SDS), koji je predsjedavao pregovorima u Brčkom, izrazio je pesimizam da bi se uskoro mogao postići proboj.
"Nažalost, danas nismo postigli dogovor o novom vijeću ministara," izjavio je on nakon sastanka, trećeg održanog ovog mjeseca.
"Trenutno ne vidim izlaza iz ove situacije i svjestan sam da zaranjamo u još dublju političku krizu."
Ostalih pet stranaka koje su učestvovale u pregovorima bile su Savez nezavisnih socijaldemokrata (SNDS), Hrvatska demokratska zajednica (HDZ), HDZ 90, Stranka demokratske akcije (SDA) i Socijaldemokratska partija Hrvatske (SDP).
Zadnji opći izbori u BiH održani su 3. oktobra 2010.
Dok su lideri šest stranaka bili u stanju dogovoriti se o nekim važnim pitanjima, njihov neuspjeh u postizanju kompromisa po pitanju nove centralne vlade ostavio je tu balkansku zemlju u političkoj pat-poziciji.
Prema Dejtonskom mirovnom sporazumu, kojim je okončan sukob u BiH iz perioda 1992-1995, zemlja je podijeljena na dva poluautonomna entiteta -- Federaciju BiH (FBiH), s većinskim Bošnjacima i Hrvatima, te Republiku Srpsku (RS), koju kontroliraju Srbi.
Svaki od njih ima svoju vladu, predsjednika i parlament.
Pored toga, ta balkanska zemlja ima tročlano predsjedništvo, sačinjeno od predstavnika svake od tri glavne etničke zajednice, kao i državni parlament i vladu, koji zasjedaju u Sarajevu.
Pregovori o stvaranju nove centralne vlade, koja je presudna za propisno funkcioniranje države, u zastoju su zbog unutrašnjih borbi oko podjele devet ministarskih portfelja, posebno onog ministarstva vanjskih poslova, kao i funkcije premijera.
Nakon prošlogodišnjih izbora pojavila su se dva neformalna politička bloka.
U jednom su Bosićev SDS, SNSD predsjednika RS Milorada Dodika i stranke bosanskih Hrvata, HDZ i HDZ 90, pod vodstvom Dragana Čovića, to jest Bože Ljubića.
Drugi tabor sastoji se od SDA Sulejmana Tihića i SDP-a Zlatka Lagumdžije.
Nakon razgovora u ponedjeljak, kad su stranački lideri razgovarali o različitim opcijama za konfiguraciju nove centralne vlade, Bosić je izjavio da su on i Dodik ponudili SDP-u i SDA određene ustupke, ali da se to pokazalo nedovoljnim za postizanje dogovora.
Kako navodi AFP, on je zapazio kako se nada da neuspjeh najnovijeg napora da se postigne kompromis ne znači "kraj priče", te upozorio da ako on nije u pravu, "onda imamo jednu vrlo opasnu situaciju".
Osim što otežava rad drugih centralnih institucija, nepostojanje državne vlade dodatno odlaže provedbu reformi koje zahtijeva EU, kojoj se ta zemlja nada jednog dana pridružiti.
Inauguracija novog tročlanog predsjedništva BiH
SARAJEVO, Bosna i Hercegovina (BiH) -- Na svečanosti u srijedu (10. novembra) u Sarajevu inaugurirano je novo tročlano predsjedništvo.
U skladu s rezultatima općih izbora 3. oktobra, ta trojica su Bošnjak Bakir Izetbegović, Hrvat Željko Komšić i Srbin Nebojša Radmanović.
Njihov mandat traje četiri godine. (BHRT, Fena, Beta, B92 - 10/11/10)
Srbija obnavlja sektor obrazovanja
Ministar obrazovanja Žarko Obradović kaže da će strategija biti usvojena do kraja godine.
Bojana Milovanović za Southeast European Times iz Beograda – 05/06/11
Žarko Obradović je ministar obrazovanja već skoro tri godine. [Nikola Barbutov/SETimes]
Pošto je Srbija preokupirana političkim i ekonomskim problemima, njen sistem obrazovanja klonuo je u zadnje dvije decenije.
Manje od 7% stanovnika ima visoko obrazovanje, a preko 1,3 miliona od ukupno 7,5 miliona stanovnika nema ni osnovno obrazovanje.
S obzirom na te okolnosti, reforma u sektoru obrazovanja ne predstavlja mali posao.
Ministar obrazovanja Žarko Obradović je o tome razgovarao sa dopisnicom SETimes-a Bojanom Milovanović.
SETimes: Koji je po vama najveći problem u obrazovnom sistemu?
Obradović: Najveći je problem taj što mnogi još uvijek na obrazovanje ne gledaju kao na najveći resurs za naš budući razvoj, i nema želje za unaprjeđivanjem niti potpune posvećenosti tom poslu kod svih učesnika u obrazovnom procesu.
Niz neriješenih pitanja je naslijeđeno.
U obrazovanju su potrebni stalni rad i reforma.
Kad neko zapita da li sam završio s reformom obrazovanja, ja se samo nasmijem, jer reforme predstavljaju stalan proces.
Nauka i tehnologija su na prvoj liniji inovacija koje se brzo provode, što nam pokazuje da moramo učiti od drugih i primjenjivati pozitivna iskustva.
Neke se stvari mogu primjenjivati čak i bez novca.
"Ostaje pitanje zašto nije pronađeno rješenje za ulaganje sredstava u obrazovanje iz stranih donacija ili projekata privatizacije," kaže Obradović. [Reuters]
Uključenje djece s posebnim potrebama u redovne škole u Srbiji otpočelo je prošle godine.
Nisam mogao dobiti odgovor zašto to nije učinjeno ranije.
Neki su imali dobru volju, ali inercija i navika ustezanja od bilo čega novog, strah od suočavanja s nepoznatim i novim uvijek stavljaju kočnice na inovacije.
Tokom zadnjih par godina, Srbija posvećuje premalo pažnje problemu profesionalnog usavršavanja profesionalaca u oblasti obrazovanja.
Zanimljivo je primijetiti da je Srbija donijela mnoge strategije, ali nikad neku za obrazovanje.
Međutim, stvari kreću naprijed i mi ćemo do kraja ove godine imati obrazovnu strategiju.
SETimes: Dokle može napredovati obrazovni sistem u Srbiji i usklađivati se s evropskim standardima uz ulaganja od oko 3,5% BDP-a?
Obradović: Mi dugo vremena nismo ulagali u obrazovanje.
Ako su isprika tokom 1990-tih bili sankcije -- izolacija, bombardovanje iz 1999, nedostatak sredstava -- onda ostaje pitanje zašto nije pronađeno rješenje za ulaganje sredstava u obrazovanje iz stranih donacija ili projekata privatizacije nakon demokratskih promjena iz 2000?
Mogla se je uvesti zakonska odredba kojom se predviđa obavezujuće rješenje za ulaganje sredstava iz privatizacije u obrazovnu infrastrukturu.
Sve se svelo na plaće zaposlenih i na unaprjeđivanje nastave, dok su oprema i infrastruktura ostavljeni na marginama.
Kvalitetno obrazovanje nije moguće dok uslovi ne budu kako treba i u skladu s evropskim standardima.
Već godinama, oko 96% budžeta ministarstva obrazovanja troši se na plaće zaposlenika, nakon čega ostaje malo sredstava.
Cifra koja se spominje u medijima, 3,5% od BDP-a za ulaganje u obrazovanje, nije u potpunosti tačna, jer ne uključuje ulaganje od 0,8% iz lokalnih samouprava i novac iz vladinog Fonda za mlade talente, što čini 0,5%.
Mnogi obrazovani Srbi napuštaju zemlju i idu živjeti drugdje. [Reuters]
Naravno da bi u obrazovanje trebalo više ulagati.
Činjenica je da imamo mnogo stagnacije koja nema nikakve veze sa sredstvima.
U toku protekle tri godine usvojili smo niz zakona, uveli internet u sve osnovne i srednje škole u Srbiji i ostvarili mnogo više toga što ne zahtijeva novac.
SETimes: Još uvijek je jak trend među studentima, pogotovu s tehničkih fakulteta, da nalaze posao i nastavljaju graditi karijeru u inostranstvu.
Kako se on može zaustaviti?
Obradović: To nije nov problem; on je tu već godinama, čak i decenijama.
Možda se tom problemu nije nikad posvećivalo toliko pažnje kao danas.
On danas samo izgleda vidljiviji, jer je zbog ekonomske krize ograničen broj potencijalnih radnih mjesta.
Taj problem ne može se riješiti preko noći i neće nikad biti u potpunosti riješen.
Kako bismo poradili na njemu, moramo imati izuzetno jaku ekonomiju, s velikim brojem kompanija koje bi mogle zapošljavati studente.
U nastojanju da se zaustavi odliv mozgova, od 2010. je Srbija odlučila finansirati jedan broj studenata na doktorskom studiju.
Mi ulažemo u postdiplomske studije kao u temelj budućeg razvoja, ali i u cilju stvaranja osnove za mlade naučnike.
Na osnovu primjera nekih drugih zemalja, možda će biti neophodno davati mladim profesionalcima povoljnije stambene kredite, tako da mogu lakše kupiti stan.
SETimes: Kakva je vaša ocjena regionalne saradnje u oblasti obrazovanja?
Obradović: Ovo ministarstvo uspostavilo je dobre odnose s kolegama u regionu.
Prije nekih godinu dana, predstavnici svih bivših jugoslavenskih zemalja okupili su se na konferenciji o obrazovanju u Beogradu, po prvi put od sukoba iz 1990-tih.
Mi smo otpočeli s dobrom saradnjom, ali treba vremena za proširenje tog procesa.
Po mom mišljenju, trebali bismo insistirati na boljoj saradnji, jer smo mi jednom bili u sklopu jedinstvenog obrazovnog sistema.
Imamo više sličnosti nego razlika; nema jezičke barijere i stoga se možemo međusobno pomagati.
Mislim da je u odnosu na ranije godine okrenuta nova stranica u saradnji po pitanju obrazovanja [u regionu].
SETimes: Nedavno su nastavnici štrajkali dva mjeseca, nezadovoljni svojim plaćama i uslovima rada.
U kakvoj su, po vašem mišljenju, poziciji nastavnici i da li je mjesečna plaća od oko 350 eura dovoljna za posao koji oni obavljaju?
Obradović: Nastavnici bi sigurno trebali više zarađivati, ali treba uvijek u obzir uzeti ekonomske uslove.
Za veće plaće potrebna je zdravija ekonomska situacija.
Bez poboljšanja ekonomije, većeg priliva u budžet i većih ulaganja u obrazovanje, ne mogu se očekivati nikakve iznenadne promjene.
SETimes: Nakon nedavne reorganizacije kabineta, odjel za nauku spojen je s vašim ministarstvom.
Kako vi ocjenjujete naučni napredak i postignuća u Srbiji?
Obradović: Mi imamo mnogo naučnih instituta koji obavljaju vrijedan posao.
Svi oni imaju svoje mjesto -- oni koji rade u oblasti prirodnih i društvenih nauka.
Zadovoljan sam brojem naših instituta koji su uključeni u uspješnu međunarodnu saradnju i brojem projekata koji im se daju na nivou EU.
To pokazuje da mi stvarno imamo kvalitet i potencijal.
Mislim da je sad dobro vrijeme za promoviranje naših kvaliteta.
Srbijanski skejteri pronašli "slobodu" na pločniku
Skejtbording drži omladinu Beograda na ulici -- na dobar način.
Bojana Milovanović za Southeast European Times iz Beograda -- 17/11/09
Skejter uzima zraka u beogradskom skejting parku. [Nikola Barbutov/SETimes]
U parku za skejtbording u Beogradu, koji je otvoren prošle godine, mogu se naći skejteri kako prave skokove, bruse rukohvate, te izvode majku svih trikova, olija -- gdje vozač odiže svoju dasku u zrak skoro kao čarolijom.
Dva skejtera odmaraju se od staze i sjedaju da bi za SETimes popričali o svojoj ljubavi za taj sport.
"Vozim skejtbord već četiri godine.
Prvi put sam naišao [na skejtbording] kroz video-igre i htio sam to početi raditi dugo vremena.
Cijela stvar se pomalo razvukla, jer sam morao prikupiti novac za opremu za skejtbording, a to košta nešto malo manje od prosječne plaće u Srbiji," kaže 18-godišnji Miša.
On je jedan od suosnivača skejterskog kluba Logic.
"Skejtbording može izgledati lagan, ali u stvari nije.
Morate se odreći mnogo toga da biste skejtbord vozili kao mi i da biste savladali sve trikove.
Nemate trenera, sve što imate su prijatelji koji vam mogu pokazati kako se to radi," kaže Miša.
Povrede su česte.
Uprkos molbama svojih roditelja, Miša još uvijek vozi skoro svaki dan -- čak i nakon što je pet-šest puta pokidao ligamente na svom skočnom zglobu.
16-godišnji Branislav je jednom pri pokušaju izvođenja teškog trika slomio ruku.
"Sloboda, kreativnost … Skejtbord možete voziti kad god hoćete i s kim god hoćete.
Nema trenera, to uopće i ne izgleda kao neki sport.
Izađeš, lijepo se provedeš, a ako ti se ne vozi, samo sjedneš s prijateljima.
Nekih dana voziš dobro, a nekih ne, eto tako je to," kaže Branislav.
Broj skejtera u Beogradu je u porastu.
Iako u parku nije bilo djevojaka da bruse ivičnjak, njih par bodrilo je momke.
"Zavisi od vrste djevojke -- ima nekih kojima se sviđa, a i drugih kojima se ne sviđa, to je sve normalno," kaže Branislav.
"Među skejterima ima raznih ljudi, ali mi se prepoznajemo kao skejteri i dio smo istog tima.
Neki slušaju hip hop, neki slušaju pank ili hevi metal, ali to nam ne smeta, mi se ne svađamo oko toga," dodaje on.
U parku, drugi entuzijasti ekstremnih sportova zuje okolo na biciklima i rolšuama.
Kakve god točkove da voze, sportisti se svi međusobno druže.
Prema riječima Miše i Branislava, sport drži mlade ljude dalje od droge i alkohola.
Jedino od čega su ekstremni skejteri i biciklisti izgleda zavisni je adrenalin.
"U mom susjedstvu ima ovisnika.
Vožnja skejtbordom mi pomaže da se oduprem takvom društvu," kaže Miša.
Bukurešt domaćin samitu Centralnoevropske inicijative
Forum CEI predstavljao je značajan poduhvat za Rumuniju, gdje su učesnici usvojili niz važnih dokumenata.
Paul Ciocoiu za Southeast European Times iz Bukurešta -- 17/11/09
Bukureštanskim samitom obilježena je 20. godišnjica osnivanja CEI-ja i pada komunizma. [Gabriel Petrescu/SETimes]
Rumunija, koja predsjedava Centralnoevropskom inicijativom (CEI) za 2009, bila je u četvrtak (12. novembra) i petak domaćin godišnjeg sastanka te grupe.
Među prisutnima su bili učesnici iz međunarodnih finansijskih institucija, šefovi vlada i ministri vanjskih poslova iz 18 zemalja CEI.
Bukureštanskim samitom obilježena je 20. godišnjica osnivanja CEI-ja i pada komunizma.
Ministarski sastanak dobio je temu "Podrška zajedničkoj evropskoj budućnosti, rješavanje aktuelnih izazova".
Učesnici, među kojima je bio i novi moldavski premijer Vlad Filat, raspravljali su o političkom i ekonomskom razvoju i napretku u euroatlantskom članstvu.
"Evropska perspektiva i dalje predstavlja krajnje moćan instrument za napredovanje reformi.
Nadalje, napori na postizanju tog cilja predstavljaju značajne korake za regionalnu stabilnost.
Međutim, osim reakcije na napredak vlada Zapadnog Balkana, EU mora poslati i poruku povjerenja građanima regiona," izjavio je privremeni rumunski premijer Emil Boc.
Generalni sekretar CEI-ja Pietro Ercole Ago zapazio je značajan doprinos organizacije u podršci i konsolidaciji regionalnog političkog dijaloga i pružanju pomoći državama koje nisu članice EU na njihovom putu ka integraciji.
"Države-članice CEI-ja dobile su pomoć ne samo politički, nego i konkretno, putem promoviranja nekih projekata saradnje između država EU i država koje nisu njene članice," izjavio je Ago.
Na samitu je došlo i do finalizacije važnih dokumenata -- Izjave o godišnjici, Završnog dokumenta, Akcionog plana za 2010-2012, te godišnjeg izvještaja generalnog sekretara.
Članice CEI-ja su: Albanija, Austrija, Bjelorusija, Bosna i Hercegovina, Bugarska, Češka Republika, Hrvatska, Italija, Makedonija, Moldavija, Crna Gora, Poljska, Rumunija, Slovačka, Slovenija, Srbija, Ukrajina i Mađarska.
CEI sarađuje s međunarodnim organizacijama i institucijama, poput Organizacije za ekonomsku saradnju i razvoj, Vijeća Evrope, OSCE-a, Evropske banke za obnovu i razvoj i Svjetske banke, te s različitim regionalnim strukturama, poput Jadransko-jonske inicijative, Procesa dunavske saradnje i Pakta stabilnosti.
Tokom svog predsjedavanja, Rumunija se usredotočila na evropsku strategiju dunavske oblasti, zajednički projekat s Austrijom.
Ranije u toku godine, u dokumentu za Evropsku komisiju, Rumunija je razradila strategiju zajednice za dunavsku oblast do 2010. godine, u cilju osiguravanja bolje konsolidacije ekonomske i socijalne kohezije država kroz koje ta rijeka protječe.
U januaru će predsjedavanje preuzeti Crna Gora.
Politička previranja ugrožavaju ekonomsku stabilnost u Srbiji
Iako izgleda da se politička situacija u Srbiji stabilizira, neće biti lako popraviti ekonomsku štetu.
Georgi Mitev-Shantek za Southeast European Times -- 17/05/07
Politička bura u zemlji imala je negativnog utjecaja na berzu. [Getty Images]
Koalicionim sporazumom postignutim u zadnjem trenutku okončana je politička neizvjesnost u Srbiji, čime je otvoren put za novu vladu.
Kao rezultat toga, finansijska tržišta u Srbiji ponovno su uspostavila određenu stabilnost.
Finansijski eksperti međutim kažu da je, što se tiče ciljeva ekonomskog rasta u zemlji, ova godina izgubljena.
Dinar je naglo opao nakon što je Tomislav Nikolić, tvrdolinijaški nacionalista koji želi da Srbija prekine sa Zapadom i da se pridruži novom bloku pod vodstvom Rusije, 8. maja postao predsjednik skupštine.
Nakon što je u nedjelju (13. maj) Nikolić dao ostavku, dinar se oporavio, i sad se skoro vratio na svoj nivo s početka mjeseca.
Nikolićevih šest dana na funkciji su međutim koštali Narodnu banku Srbije 75m eura.
To je iznos koji je banka potrošila u pokušaju da uspori pad valute.
Do još jednog oporavka došlo je na Beogradskoj berzi, gdje su dionice velikih srbijanskih firmi skočile za 15%, nakon pada indeksne vrijednosti od skoro 20% 7. maja.
Stručnjaci sa Ekonomskog instituta u Beogradu više su zabrinuti za činjenicu da Srbija nije imala vladu šest mjeseci.
Nakon što se u novembru raspala ranija koalicija premijera Vojislava Koštunice, vlada je morala raditi bez budžeta.
Državni trezor je prikupljao prihode i isplaćivao troškove pod takozvanim režimom privremenog finansiranja, koji je produžen -- protivno zakonu -- više od tromjesečnog roka.
Nova vlada će sad biti suočena s izazovom uvjeravanja stranih investitora da je sa političkom nestabilnošću gotovo i da je Srbija natrag na putu ka pridruživanju EU.
Taj posao neće biti lagan, kaže direktorica Državne agencije za strane investicije Jasna Matić.
Ona kaže da je interes investitora od januara višestruko opao u odnosu na nivo od prethodne godine.
Niko ne želi investirati u zemlju s neizvjesnom budućnošću.
"U maju prošle godine smo dobivali najmanje 20 poziva dnevno od stranih investitora, koji su se raspitivali o konkretnim uslovima investiranja.
Danas je taj broj značajno opao.
To je zabrinjavajuće i ja se bojim da je ova godina u smislu investicija u Srbiji izgubljena," izjavila je Matićeva.
Iako je tokom januara i februara uloženo 620m eura, to je bio rezultat kontakata ostvarenih prošle godine, kako kažu iz agencije Matićeve.
S obzirom na političku akrobatiku u zemlji, šanse da će se Srbija približi nivou stranog investiranja iz prošle godine su male.
Povrh toga, Koštunica sad mora uvesti restriktivan državni budžet, u skladu s preporukama MMF-a i Svjetske banke.
U martu je iz Fonda rečeno da će se budžetskim viškom od 2,5% BDP-a "suzbiti potražnja i Srbiju postaviti na održiv put".
Grčka ministrica i predsjedavajuća OSCE-a izrazila podršku integraciji Srbije u EU
Srbija predstavlja "sastavni dio evropske porodice" i ključnog regionalnog igrača, izjavila je u ponedjeljak u Beogradu grčka ministrica vanjskih poslova Dora Bakoyannis, izrazivši snažnu podršku svoje zemlje integraciji te balkanske zemlje u EU.
(Blic - 03/02/09; AP, AKI, DPA, Beta, B92, ANA-MPA, OSCE, Vlada Srbije - 02/02/09)
Grčka ministrica vanjskih poslova Dora Bakoyannis bila je u ponedjeljak (2. februar) u Beogradu, kao predsjedavajuća OSCE-a. [Getty Images]
Pohvalivši reformski napredak Srbije, grčka ministrica vanjskih poslova Dora Bakoyannis, aktuelna predsjedavajuća OSCE-a, izrazila je tokom jednodnevne posjete Beogradu u ponedjeljak (2. februar) podršku integraciji te zemlje u EU.
"Srbija igra suštinsku ulogu u osiguravanju stabilnosti i prosperiteta, ne samo na Balkanu, nego i u ostatku regiona jugoistočne Evrope," izjavila je ona. "Impresionirana sam napretkom Srbije ka izgradnji demokratskog, politički stabilnog društva."
Bakoyannisova je izrazila i podršku provedbi Sporazuma o stabilizaciji i pridruživanju (SAA) Srbije, kao i njenog Privremenog trgovinskog sporazuma sa EU, te liberalizaciji viznog režima za tu zemlju od strane 27-članog bloka.
Srbija, izjavila je ona, predstavlja "sastavni dio evropske porodice".
SAA će stupiti na snagu onda kad EU odluči da je Srbija ispunila njene uslove za punu saradnju s Međunarodnim krivičnim tribunalom za bivšu Jugoslaviju (ICTY).
Srbija je od EU zatražila da u Beograd pošalje misiju koja bi provjerila njenu saradnju s tribunalom UN-a u Hagu.
Beograd je također zatražio od Grčke i drugih zemalja da iznesu svoje mišljenje po pitanju zahtjeva Srbije da Međunarodni sud pravde da savjetodavno mišljenje u vezi toga da li je jednostrano proglašenje nezavisnosti na Kosovu od 17. februara bilo u skladu s međunarodnim pravom.
Bakoyannisova, čija zemlja je jedna od pet članica EU koje nisu priznale nezavisnost Kosova, izjavila je da Atina još uvijek razmišlja o svojoj reakciji.
Ministar vanjskih poslova Vuk Jeremić izjavio je novinarima nakon sastanka s Bakoyannisovom da Srbija neće dozvoliti da Kosovo postane član OSCE-a.
"Kosovo neće postati član OSCE-a," izjavio je on, naglasivši da ured OSCE-a u Prištini "mora nastaviti svoju aktivnost striktno na statusno neutralan način".
Uloga misije OSCE-a u Srbiji bilo je drugo pitanje o kojem je Bakoyannisova u ponedjeljak razgovarala sa srbijanskim zvaničnicima.
Ona je izjavila da misija ima zadatak da pomogne vlastima Srbije u njihovim naporima na provedbi reforme javne uprave i pravosuđa, modernizaciji vojske u zemlji i usklađivanju međuetničkih odnosa.
Bakoyannisova se susrela i sa srbijanskim predsjednikom Borisom Tadićem i premijerom Mirkom Cvetkovićem, te sa predstavnicima grupa civilnog društva u zemlji.
Cvetković je izrazio zadovoljstvo saradnjom vlade s misijom OSCE-a i izrazio podršku prioritetima Grčke kao predsjedavajuće te 56-člane organizacije.
Beograd je bio prva stanica na regionalnoj turneji Bakoyannisove.
Ona u srijedu ide u posjetu Kosovu, a 9. februara u posjetu Albaniji.
Grčka je 1. januara od Finske po principu rotacije preuzela predsjedavanje OSCE-om, a na isteku svog 12-mjesečnog mandata će ga predati Kazahstanu.
Ixhet Memeti: u našem društvu postoji diskriminacija
Makedoniji još uvijek predstoji dug put po pitanju podizanja svijesti u oblasti kršenja ljudskih prava, kaže njen ombudsmen.
Marina Stojanovska za Southeast European Times iz Skoplja -- 20/07/09
Makedonski ombudsmen Ixhet Memeti. [Vlada Makedonije]
Mnoga pitanja vezana za ljudska prava u Makedoniji još uvijek predstavljaju gnojnu ranu.
Bez zakona o borbi protiv diskriminacije u zemlji, adekvatna i ravnopravna zastupljenost pripadnika zajednice nije u cjelini ostvarena, izjavio je makedonski ombudsmen Ixhet Memeti u intervjuu za Southeast European Times.
Southeast European Times: Kakvo je stanje ljudskih prava i sloboda u Makedoniji?
Ixhet Memeti: Broj pritužbi primljenih u 2008, koji je unešto drugačiji od broja pritužbi u prethodnim godinama, pokazuje da se građanska prava još uvijek krše u velikom broju.
Veliki broj pritužbi ukazuje na to da građani nemaju povjerenja u pravni sistem za institucije.
Ima još mnogo toga za uraditi u smislu podizanja svijesti u cilju poštivanja ljudskih prava kod nadležnih za odlučivanje.
SETimes: Koliko dobro sarađujete s institucijama ili organima države uprave gdje građani dostavljaju pritužbe?
Memeti: Saradnja se generalno popravila, ali ... saradnja se popravila samo formalno, kroz dostavljanje odgovora od strane institucija.
Drugo je pitanje koliko su njihovi odgovori utemeljeni i relevantni.
U zatvorskom sistemu u zemlji treba poduzeti konkretne mjere, kaže Memeti. [Getty Images]
SETimes: Vi ste jedina institucija koja prati diskriminaciju, adekvatnu i ravnopravnu zastupljenost članova zajednica u skladu s Ohridskim okvirnim sporazumom.
Kako se taj proces ostvaruje, i da li državna administracija prihvaća takav pravac postupanja?
Memeti: Princip adekvatne i ravnopravne zastupljenosti pripadnika zajednica nije u potpunosti ostvaren, taj proces je spor i javna preduzeća i fondovi ne poštuju taj princip.
Diskriminacija je delikatno pitanje.
Tokom godina u kojima smo pozivali na potrebu za zakonom o borbi protiv diskriminacije u Makedoniji, još uvijek je teško prepoznati diskriminaciju i osigurati pravni okvir za zaštitu žrtava, iako je očita diskriminacija u nekoliko pritužbi bila uspješno riješena.
SETimes: Prošle godine, Komitet protiv mučenja Vijeća Evrope saopćio je da se zatvorenici u Makedoniji muče.
Šta mislite o tome?
Memeti: Naša institucija zabilježila je nekoliko slučajeva mučenja u kazneno-popravnim i obrazovno-popravnim ustanovama, koje smo istražili i na osnovu svojih nalaza uložili krivične prijave protiv počinilaca.
Naša preventivna aktivnost ima velikog značaja -- poput redovnih posjeta takvim ustanovama -- što ćemo intenzivirati, jer prema Zakonu o ratifikaciji opcionog protokola za Konvenciju protiv mučenja, ombudsmen ima ulogu Nacionalnog preventivnog mehanizma u Makedoniji.
SETimes: Šta bi se trebalo uraditi da bi se unaprijedili uslovi u zatvorima?
Memeti: Potrebna je konkretna akcija države da bi se prevazišle slabosti zatvorskog sistema, ne samo riječju, nego i radom.
Tokom godina, ja sam isticao substandardne zatvorske uslove u svojim godišnjim izvještajima kojima se direktno krše prava zatvorenika; ipak, na moje preporuke nisu preduzete nikakve pozitivne akcije.
SETimes: Vi sarađujete s drugim ombudsmenima u regionu.
Gdje biste smjestili Makedoniju u poređenju s drugim zemljama u jugoistočnoj Evropi u odnosu na zaštitu ljudskih prava?
Memeti: Mislim da nismo mnogo različiti od drugih zemalja u regionu koje su kao i mi prošle kroz period tranzicije.
Druge zemlje suočavaju se s istim pitanjima u rješavanju pitanja vezanih za javnu upravu i problema zaštite građanskih prava.
SETimes: Makedonija je zadnja zemlja u regionu bez zakona o borbi protiv diskriminacije.
Mislite li da će se to u narednom periodu promijeniti?
Memeti: [Prije par mjeseci], održana je javna debata u parlamentu o nacrtu zakona o borbi protiv diskriminacije.
Nadam se da će se proces [usvajanja zakona] ubrzati i da ćemo u konačnici imati pravni okvir za rješavanje tog pitanja.
Iako građani imaju problema s utvrđivanjem diskriminacije i kršenja ljudskih prava, svi mi znamo da to postoji u našem društvu.
"Grand kanjon" u Makedoniji
Od zapanjujućih stalagmita do endemskih stvorenja koja zuje u guštarama, kanjon Matke predstavlja dragulj Makedonije.
Dimitar Bocevski za Southeast European Times iz Skoplja -- 20/07/09 Fotografije: Tomislav Georgiev
Ture čamcem idu svakodnevno, tako da posjetioci mogu pogledati krečnjačke stalaktite i stalagmite kraških pećina.
Manje od 20km jugozapadno od Skoplja, kanjon Matke idealno je mjesto za istraživanje zelenih pejzaža Makedonije.
Kanjon se pruža na oko 5.000 hektara i pun-puncat je pećina, planinarskih staza i bistrih, tekućih rijeka -- predivni raj na otvorenom.
Kraške pećine se nalaze posvuda po kanjonu, a neke od njih su duže i od 100m.
Za one koje interesira speleologija -- proučavanje pećina -- lokalne ture čamcem idu u podzemne terene svakodnevno, tako da posjetioci mogu pogledati krečnjačke stalaktite i stalagmite.
Ljubitelji vode mogli bi uživati u vožnji kajakom na obližnjoj rijeci Treski.
Ta lokacija poznata je po svojim mogućnostima divljeg slaloma na vodi.
Tu se organiziraju brojna međunarodna i regionalna prvenstva u kajaku.
"Matka je i makedonska riječ za 'maternicu'.
Prekrasan samostan u blizini kanjona rijeke Treske -- dramatično urezan u granitne stijene -- dobio je naziv po Mariji, majci Isusovoj, i posvećen je majkama 'od kojih potječe sav ljudski život,'" kaže se na Nacionalnom turističkom portalu Makedonije.
Planinari se mogu penjati po okomitim zidovima od stijena
Manastir Matka, također poznat pod nazivom Sveta majka božja, koji se nalazi na obali rijeke Treske, ima freske koje datiraju još iz 15. stoljeća, kaže Avanturistički vodič za Makedoniju.
Još nekoliko manastira i crkava može se naći u samoj blizini kanjona, poput manastira sv. Andrije, za koji se smatra da datira s kraja 1300-tih godina.
Umjetnost i religija nisu jedine stvari koje cvjetaju u kanjonu Matke.
Topla mediteranska klima okuplja široku lepezu biljnog i životinjskog svijeta.
Na desetine endemskih noćnih i danjih leptira leprša oko šipražja.
Postoje i rijetke vrste lešinara i orlova, te noćnih stvorenja koja su velikim dijelom nepoznata u entomološkoj zajednici.
Za one koji žele istražiti Matku i na kratko vidjeti jedinstvene životinje koje pužu po šumama i stjenovitim pejzažom, po cijelom kanjonu na desetine planinarskih staza pruža se u zavojitim i cik-cak oblicima.
Planinari koji traže malo više izazova, mogu se penjati uz okomite zidove od stijena.
Postoje pravci za penjače-novajlije, kao i za stručnjake.
Posjetioci obično svoj dan završe ukusnim obrokom na terasi restorana Hotela Matka, s koje se vidi jezero u kanjonu.
Skoplje još od 1990-tih godina smatra kanjon Matke "spomenikom prirode".
Svjetska banka podržala antikrizni plan u Rumuniji
Kreditom Svjetske banke podržat će se mjere za ublažavanje posljedica ekonomske krize.
To je prvi od tri dijela kreditnog programa koji bi ukupno mogao iznositi 1 milijardu eura.
(Bloomberg, Mediafax, Wall-Street.ro, HotNews - 17/07/09; Svjetska banka - 16/07/09; IMF - 10/06/09)
Programom se predviđa ublažavanje posljedica krize na siromašne. [Getty Images]
Svjetska banka odobrila je Rumuniji u četvrtak (16. jula) kredit od 33m eura kao pomoć u ublažavanju utjecaja globalnih previranja.
Direktor Svjetske banke za Rumuniju Benoit Blarel izjavio je da će se tim sredstvima podržati provedba mjera predviđenih u antikriznom programu vlade.
Njegovi ciljevi su "jačanje upravljanja nad javnom potrošnjom, u cilju ublažavanja utjecaja krize na siromašne i ugrožene, te svođenje na minimum rizika od krize u domaćem finansijskom sektoru radom na rješavanju aktuelnih i potencijalnih osjetljivih tačaka", rekao je on.
Taj kredit, dat na 14 godina, uz grejs-period od 13,5 godina, prvi je od predloženog trodijelnog programa Kredita za razvojnu politiku (DPL) koji bi mogao ukupno iznositi 1 milijardu eura, pojasnila je Banka.
Očekuje se da će dvije naredne tranše od po 360m eura i 340m eura biti odobrene do sredine naredne godine, izvještava Wall-Street.ro.
"Rad na dnevnom redu strukturalne reforme posebno je važan, jer će se jačanjem otpornosti ekonomije Rumunija staviti u bolju poziciju za ponovno pokretanje i održavanje visokog rasta u srednjoročnom periodu," izjavio je voditelj programa Swati Ghosh.
Rumunija je osam uzastopnih godina doživljavala jak ekonomski rast, ali kako se prošle jeseni širom planete počela širiti finansijska kriza, stvari su dobile oštar zaokret nagore.
Pad domaće potražnje doveo je od usporavanja rasta realnog BDP-a -- od prosječno 9% na godišnjoj osnovi po kvartalima tokom prva tri kvartala 2008, do pada od 13% u četvrtom kvartalu, kaže se u prošlomjesečnom izvještaju MMF-a.
Trend pada nastavio se u prvom kvartalu ove godine.
"Rast izvoza također je naglo prešao u minus, ali uvoz je opao još naglije, počevši s ubrzanom korekcijom deficita po tekućem računu, koji se u januaru i februaru prepolovio u odnosu na isti period prošle godine," zapaža se u tom izvještaju.
U martu, Rumunija se obratila Evropskoj komisiji (EK) i MMF-u sa zahtjevom za multilateralnu finansijsku podršku kako bi se zemlji pomoglo da otkloni ekonomsku krizu.
24-mjesečni kreditni paket za spašavanje koji predvodi MMF u ukupnom iznosu od 20 milijardi eura u konačnici je odobren.
Dogovoreno je da će Fond obezbijediti blizu 13 milijardi eura, a EU još 5 milijardi eura.
Ostatak bi bio pokriven kreditima od Svjetske banke i drugih međunarodnih institucija.
Programom DPL podržat će se reforme usmjerene na unaprjeđivanje upravljanja javnim finansijama, kao i jačanje socijalne zaštite i finansijskog sektora, kaže se u saopćenju Banke od četvrtka.
Očekuje se da vlada poduzme početne korake po pitanju reformi plaća u javnom sektoru, kao i mjera za uvođenje više stabilnosti, predvidljivosti i transparentnosti u javnoj potrošnji.
Tim programom podržavaju se i akcije usmjerene na unaprjeđivanje fiskalne uprave u sektorima obrazovanja i zdravlja, kao i reforme usmjerene na jačanje otpornosti, funkcioniranja i stabilnosti finansijskog sektora.
U Mitrovici se okupili motoristi i rok zvijezde
Stanovnici Mitrovice uživaju u motorističkoj paradi i humanitarnoj akciji.
Ilija Đorđević za Southeast European Times iz Mitrovice – 15/07/09
Motoristi na Harley Davidsonima zakrčili su ulice Mitrovice.
Bora Đorđević (putnik), poznat i kao Bora Čorba, glavni je pjevač srbijanskog rok-benda Riblja Čorba. [Ilija Đorđević]
Na hiljade motorista iz Srbije, Crne Gore i Bosne i Hercegovine stigli su 28. juna u Mitrovicu na motorističku paradu i humanitarnu akciju na Kosovu.
Na čelu konvoja bio je predsjednik beogradskog kluba Harley Davidson (HDC) Milić Radević, a srbijanski rok-muzičar Bora Đorđević sjedio je iza njega na motoru.
Radević, čiji klub je i organizirao taj skup motorista, izjavio je za Southeast European Times da se u Beogradu okupilo oko 1.000 motora i krenulo za Mitrovicu za Vidovdan -- popularni srpski praznik.
Parada motorista privukla je veliki broj ljudi da izađu iz kuća i pogledaju nešto što se rijetko vidi u njihovom gradu.
Događaj je održan u trentuku tenzija vezanih za budućnost Kosova, a posebno za budućnost Srba na nezavisnom Kosovu.
"Ovo je ogromna grupa motorista, s emocionalnim nabojem ...
Donijeli smo poklone za djecu siročad, jer ovo je i naša humanitarna akcija," rekao je Radević.
"Motoristi su zadnji koji će vas razočarati.
Ovi momci su dobri i učtivi.
Na Zapadu ćete često vidjeti slične grupe, ali sa kriminalnim namjerama.
To nije slučaj s našim motoristima," dodao je on.
Mitrovica, etnički podijeljen grad na sjeveru Kosova na kojem dominiraju Srbi, odbija priznati nezavisnost Kosova.
Slaviša, beogradski motorista koji je prvi put posjetio Mitrovicu, kaže da je htio doći u posjetu već dugo vremena i na skroman način podržati one koji tu žive.
Đorđe David, rok-muzičar i motorista kluba Harley Davison, izjavio je za SETimes ."Ja se ovdje osjećam kao kod kuće.
Imam ovdje prijatelje, dobre drugare.
Mislim da ovdje još uvijek žive oni koji misle srcem ...
S nama su došli 'šampioni prve lige' srbijanske rok-muzike.
Riblja Čorba, Đorđe David i grupa Gang će nastupiti na koncertu, kao i YU grupa, Partibrejkersi, Far, King's Apartment … sve prvoklasni muzičari domaćeg rock 'n' rolla."
Teški rok odjekivao je do kasno u noć, uz jak zvuk motora, ali niko se nije žalio.
Jedan stanovnik Mitrovice je rekao, "Cijeli grad je oživio."
Ohrid: biser Makedonije
Ohrid u Makedoniji nudi religiju, historiju, kulturu i dan proveden na plaži.
Goran Trajkov za Southeast European Times iz Skoplja – 15/07/09 Fotografije: Tomislav Georgiev
Velika Samuilova tvrđava mjesto je koje se u Ohridu mora pogledati.
Smješten na drevnom jezeru i okružen planinama, Ohrid predstavlja jedinstveno mjesto za odmor.
Historičar umjetnosti sir Herbert Reed nazvao je Ohrid "mostom evropske umjetnosti" između Bizanta i Renesanse.
Posjetioci u velikom broju obilaze dvadesetak srednjevjekovnih crkava u Ohridu, diveći se arhitekturi i remek-djelima fresko-slikarstva.
Rimski car Justinijan osnovao je Ohridsku arhiepiskopiju ili Justinianu Primu, čime je Ohrid u ranoj fazi načinio crkvenim i književnim centrom.
Znamenite crkve -- Sv. Jovan Kaneo, Sv. Sofija i Sv. Pantelejmon -- definitivno vrijedi posjetiti i zaviriti u historiju i ljepotu.
Samuilova tvrđava, sa zidinama koje je okružuju, obavezno se mora pogledati.
Mnoge kulturne znamenitosti Ohrida su odmah ispod tvrđave.
Drevni amfiteatar služi kao lokacija za održavanje godišnjeg Ohridskog ljetnog festivala pozorišta i muzike i za druge manifestacije.
Znamenite ohridske crkve vrijedi posjetiti.
Bliže centru grada nalaze se statue svetaca-zaštitnika grada, sv. Klimenta i sv. Nauma, s tim da se ovaj drugi nalazi u crkvi koja nosi njegovo ime.
Međutim, možda je najpoznatija znamenitost trospratna kuća Robevih, koja na najbolji način predstavlja makedonsku arhitekturu iz 19. stoljeća.
Danas je ta kuća muzej u kom su izloženi makedonski artefakti.
Blaga kontinentalna klima te oblasti -- između 25 i 30 stepeni Celzijusa -- privlači posjetioce na ohridske plaže.
Plaže Gradište i Ljubaništa nalaze se van grada, ali na domašaju grada su Metropol i Granit.
Mnogi posjetioci odlučuju se da trajektom prijeđu Ohridsko jezero, koje je poznato po svojoj ukusnoj pastrmci.
Neki po jezeru traže slatkovodne bisere.
Brojni restorani nude specijalitete domaće i međunarodne kuhinje, od nadjevenih listova loze do vanrednih mesnih jela.
Ohrid nudi i svoj noćni život.
Večer se može započeti u gradskim kafićima ili na šetalištu Stari bazar, a noć se može završiti u nekom od brojnih klubova i diskoteka.
Ima mnogo svakodnevnih letova iz Skoplja -- i drugih balkanskih prijestolnica -- za ohridski aerodrom Sv. Pavle, ali mnogi se odluče za slikovitiji dvosatni put automobilom ili autobusom.
Nakon ostavke generala, Turska ulazi u neizvjestan period
Masovna ostavka otkriva da je došlo do pomaka u odnosima između civilnih i vojnih struktura.
Alakbar Raufoglu za Southeast European Times -- 01/08/11
Načelnik generalštaba Isik Kosaner bio je među onima koji su dali ostavku. [Reuters]
Isik Kosaner, načelnik generalštaba, zajedno sa šefovima armije, mornarice i zrakoplovstva, istupio je u petak (29. jula) s funkcije, izazvavši talase šoka u Ankari.
Te ostavke objavljene su samo nekoliko dana pred presudni sastanak na visokom nivou Vrhovnog vojnog vijeća (YAS), koji se održava od 1. do 4. augusta, i na kom se odlučuje o unaprjeđenjima i ostavkama.
Izvještaji ukazuju na to da su najviši vojni odličnici zatražili prijevremeno penzionisanje u znak protesta zbog 250 oficira koji su trenutno u pritvoru po optužbama za zavjeru protiv vlade.
Premijer i predsjednik po tradiciji odobravaju vojne preporuke za unaprjeđenja bez miješanja, ali tenzije su porasle kad su se vlada i vojska sukobile oko unaprjeđivanja pritvorenih oficira.
U pozdravnoj poruci "braći po oružju", general Kosaner izjavio je da mu je nemoguće ostati na dužnosti pošto zbog nedostatnosti pravosudnog procesa ne može braniti pritvorene vojnike.
Premijer Recep Tayyip Erdogan brzo je imenovao komandanta žandarmerije, generala Necdeta Ozela, za novog načelnika generalštaba.
Po tradiciji, načelnik generalštaba je uvijek komandant kopnenih snaga.
Prema riječima analitičara, te ostavke ukazuju na rastuću nadmoć civilne uprave nad vojskom u zemlji, koja je doživjela tri vojna udara i značajan omjer indirektnih intervencija u politiku od strane vojske.
Salih Kapusuz, zamjenik lidera Erdoganove AKP, kaže da je sve išlo u skladu s procedurom, naglašavajući da te ostavke nisu uticale na red i funkcioniranje vojske.
"Turska provodi procedure demokratizacije i legalizacije," izjavio je on za SETimes, nazvavši tu ostavku "ničim više do prijevremenog penzionisanja".
"On [Kosaner] priznao je prave razloge [te ostavke]," kaže Kapusuz, dodajući da kad se radi o nezavisnoj sudskoj istrazi, "ona nema nikakve veze s nekom trećom stranom, čak ni s vladom."
Međutim, istraga o navodnim zavjerama za vršenje državnog udara, koja ulazi u svoju četvrtu godinu, naišla je na kritike mnogih zbog svoje proizvoljnosti, politizacije i privođenja osumnjičenih na često tankim osnovama.
Akif Hamzacebi, predsjedavajući parlamentarne grupe CHP, kaže da "se ne radi o sudskim istragama; samo pitanje je pod vladinom kontrolom."
"Oni [vlada] žele preoblikovati vojsku u skladu sa svojim nahođenjem", izjavio je on za SETimes.
Oktay Vural, zamjenik predsjedavajućeg MHP i predsjedavajući njene parlamentarne grupe, kaže da se te istrage koriste kako bi se ocrnio imidž vojske, koja se često navodi kao najpoštovanija institucija u zemlji.
"Postoji zabrinutost da istrage o zavjeri protiv vlade za cilj imaju da diskredituju i ušutkaju vojsku," izjavio je on za SETimes.
U međuvremenu, analitičar Halil Karaveli sa Centralnoazijsko-kavkaskog instituta i Programa studija puta svile, naglašava da su umjesto da izvrše državni udar ili da pošalju prikrivene prijetnje, generali odstupili s dužnosti.
"To govori sve," kaže on za SETimes.
"General Necdet Ozel, novi načelnik generalštaba, novi je tip generala, s 'civilnim' razmišljanjem i poštuje vladu.
Na taj način, njegovo uzdizanje predstavlja šansu da se preurede odnosi između civilnih vlasti i vojske."
"Kratkoročno gledano, ja očekujem da će vlada poduzeti korake kojima će ojačati poziciju generala Ozela u vojsci, djelimičnim popuštanjem generalima," kaže on.
Kemal Kaya, turski odbrambeni analitičar i viši saradnik pri Institutu za sigurnosno-razvojnu politiku, kaže kako nedavna dešavanja pokazuju da postoji borba za vlast između sekularnog establišmenta i umjerenih islamista.
"Imenovanjem Necdeta Ozela za načelnika generalštaba, čini se da je kriza riješena.
Međutim, u narednim danima trebali bismo očekivati novi porast krize između civilne vlasti i vojnih krugova," izjavio je on za SETimes.
Kreditni žiranti u BiH u strašnom škripcu
Kreditni žiranti su ti koji preuzimaju odgovornost u slučaju neplaćanja, a pod pritiskom, neki i prijevremeno skončavaju život.
Članovi Udruženja za zaštitu žiranata BiH provode kampanju za informisanje javnosti. [Ljiljana Kovačević/ SETimes]
Stres, napeti odnosi s prijateljima i porodicom, finansijska propast, pa čak i samoubistvo, često su krajnji rezultat žiranata koji više nisu u stanju snositi teret otplate tuđih dugova.
U zadnje tri godine je, prema podacima Udruženja za zaštitu žiranata BiH, samoubistvo počinilo devetnaest žiranata.
"Žiranti imaju potpisanu ugovornu obavezu da otplate ono što su drugi uzajmili, ukoliko zajmoprimci nisu u stanju isplatiti povjerioce, ali oni nemaju nikakve institucionalne zaštite," kaže za SETimes predsjednik tog Udruženja Jovica Cvjetković.
Cvjetković je pojasnio da u ekonomski teškim vremenima, mnogi žele rodbini, prijateljima i poznanicima pomoći da dobiju potrebna finansijska sredstva, međutim, veliki broj njih biva prevaren upravo od onih ljudi koje žele podržati.
Prema podacima tog Udruženja, ima 200.000 prevarenih žiranata, obično od strane prijatelja i rodbine.
U zemlji suočenoj s teškom ekonomskom krizom kakva je BiH, praktično svaki žirant po kreditu može postati pripadnik te grupe.
Problemi sa žirantima pojavili su se nakon privatizacije bankarskog sektora 2002. godine, i dolaska stranih banaka u BiH.
Uskoro je uslijedila ekspanzija kreditiranja s masovnim pozajmljivanjem novca, s čim su građani nastavili sve do izbijanja globalne ekonomske krize 2008.
"Banke imaju validne ugovore i mogu cjelokupni teret duga prebaciti na žirante, koje tretiraju isto kao i zajmoprimce.
Banke žele naplatiti dug što je prije moguće, i svjesne su da se to može mnogo brže obaviti naplatom od žiranata nego utuživanjem dužnika," kaže za SETimes ekonomista Siniša Božić.
Božić tvrdi da je sistem tako uspostavljen da se zajmoprimcima omogućava pribavljanje kredita u više banaka i mikrokreditnih organizacija, čak i ako su već prezaduženi.
"Isprva, centralna banka BiH nije imala Centralni kreditni registar (CKR), tako da su ljudi uzajmljivali više nego što mogu otplatiti, ali neki zajmoprimci su uskoro počeli varati svoje žirante, koji nisu čak ni znali da je došlo do prezaduženosti pri zajmu," kaže Božić.
Udruženje zahtijeva sistemsko rješenje problema žiranata, i u dva entiteta i na nivou BiH, kao i organiziranu javnu kampanju u tom smislu.
Prema riječima Cvjetkovića, cilj kampanje bio bi edukacija žiranata, zagovaranje izmjena i dopuna na zakon kojim se ta oblast rukovodi, te kažnjavanje odgovornih za varanje žiranata.
Ministarstvo finansija Republike Srpske već je pripremilo nacrt propisa usmjerenog na zaštitu žiranata.
Vodstvo Udruženja kaže kako se nada da će se predloženim zakonskim izmjenama -- u kojima se precizno utvrđuju obaveze i prava klijenata u ugovorima s bankama -- spriječiti da neko postane žirant već prezaduženoj osobi.
Agencija za bankarstvo BiH međutim tvrdi da je to pitanje već obuhvaćeno Zakonom o obligacionim odnosima, te preporučuje da prevareni žiranti potraže pravdu na sudu.
Njeno vodstvo kaže da svako ko prihvati da bude žirant odmah prihvata i obaveze glavnog dužnika, te da se svi problemi koji uslijede trebaju rješavati na sudu.
Agencija kaže da je pokrenula niz izmjena u cilju ispravljanja sistemskih nedostataka.
Od januara, ona sprječava izdavanje novih kredita prezaduženim licima.
Problem koji je i dalje prisutan je u kreditima već izdanim velikom broju takvih ljudi.
"Pošto nije realno očekivati retroaktivne izmjene zakona kako bi se žiranti oslobodili obaveza, najpraktičnija stvar je ostvariti institucionalni pritisak na banke u slučaju kašnjenja u otplati ili prestanka otplate duga [u potpunosti].
Tek kad se iscrpe sve opcije dužnika, tek onda treba pokrenuti naplati od žiranata," kaže Božić.
Srbijanski parlamentarci usvojili deklaraciju o Kosovu
Poslanici su Prištini i međunarodnoj zajednici poslali oštro sročenu poruku.
Međutim, mogu li oni izmijeniti realnost na terenu?
Srbi blokiraju cestu kod Rudara na sjeveru Kosova. [Reuters]
Skupština Srbije održala je u nedjelju (30. jula) sjednicu do kasno uvečer i konačno usvojila nacrt rezolucije o krizi na sjevernoj granici Kosova.
U tom dokumentu osuđuje se vlada kosovskog premijera Hashima Thacija, i kaže da su te akcije predstavljale prijetnju "miru, stabilnosti i mogućnosti iznalaženja kompromisnog rješenja".
Poslanici su zahtijevali da međunarodna zajednica nešto učini kako bi zaustavila takve poteze Prištine.
Oni su pozvali na mirno rješenje krize i na dijalog usmjeren na postizanje trajnog rješenja.
Tenzije su izbile 25. jula, nakon što je Thacijeva vlada poslala policiju da preuzme granične prijelaze na sjeveru, u nastojanju da provede embargo na uvoz iz Srbije.
Nakon otpora od strane lokalnih Srba -- i pogibije jednog kosovskog policajca u, kako izgleda, snajperskom napadu -- intervenirao je KFOR.
Civilni saobraćaj na graničnim kontrolnim punktovima Brnjak i Jarinje ponovno je uspostavljen u nedjelju pod nadzorom KFOR-a, ali stanje je i dalje napeto, a lokalni Srbi i dalje svojim prisustvom blokiraju ceste u nekim oblastima, izvještavaju lokalni mediji.
Iako se Beograd oštro protivi pokušajima Prištine da uspostavi svoj autoritet, neki politički komentatori kažu da srbijanska vlada ima relativno malo konkretnih opcija.
Realnost na terenu postavlja ograničenja, tvrdi Žarko Marković.
"Mi smo mnogo bliže tome da kosovska vlada uspostavi svoj državni aparat na graničnim prelazima, nego tome da se situacija vrati na ranije stanje, kad je tamo bio UNMIK," izjavio je on za SETimes.
Srbijanske vlasti traže rješenje koje ih neće prikazati kao gubitnike na parlamentarnim izborima naredne godine, dodao je on.
Prema riječima analitičara Dušana Janjića, Beograd je krenuo pogrešnim putem, prebacujući odgovornost na međunarodnu zajednicu i okrivljavajući KFOR i NATO.
Takvim postupanjem "Srbija se može dovesti u nove sukobe s tim organizacijama, koje bi trebale biti naši partneri u rešavanju krize", izjavio je on za SETimes.
"Sadržaj [skupštinske] deklaracije je opasan," kaže on.
Srbijanski predsjednik Boris Tadić optužio je neke u međunarodnoj zajednici da su proces proširenja upotrijebili kako bi na Srbiju izvršili pritisak vezano za kosovsko pitanje.
"Nema boljeg rješenja od dijaloga, ali Srbija neće pristati ni na kakve izmene na severu Kosova i Metohije, niti na bilo kakve ucene vezane za evropske integracije," izjavio je Tadić u intervjuu za medijsku mrežu B92.
Ako se nezavisnost Kosova ikad postavi kao uslov za pristupanje, izjavio je Tadić, Srbija će reći "ne".
U srbijanskoj javnosti su podijeljena mišljenja povodom toga šta treba učiniti.
"Ja ne razumem zašto je naša vlada upropastila našu demokratsku, evropsku budućnost zbog Kosova, kojim Srbija ne upravlja već preko deset godina, i gde je jasno da kosovski Albanci ne žele živeti u Srbiji," izjavila je za SETimes 38-godišnja Beograđanka Isidora Kravljanac.
EU kaže da šalje medijatora Roberta Coopera kao pomoć u rješavanju te pogranične krize.
U međuvremenu, dvojica predstavnika srbijanske vlade, Borko Stefanović i Goran Bogdanović, stigli su na sjever Kosova, na sastanak sa srpskom zajednicom.
U medijskim izvještajima kaže se da su oni na Kosovo prešli brdskim i šumskim oblastima koje nisu pod kontrolom, nakon što im je odbijen ulazak na kontrolnom punktu Jarinje.
Kultura i sport: drugo mjesto za Srbijanku Jankovićevu
Jelena Janković zadovoljila se drugim mjestom u Rimu.
Također u okviru novosti iz kulture: Istambul domaćin festivalu poezije, a Kosovka Majlinda Kelmendi osvojila zlato na Svjetskom kolu džuda u Tunisu.
Jelena Janković izgubila je na Otvorenom prvenstvu Rima 2010. [Getty Images]
Srbijanska teniska zvijezda Jelena Janković skoro je uspjela na Otvorenom prvenstvu Rima, izgubivši u subotu (8. maja) u finalnom meču od Španjolke Marije Martinez-Sanchez.
Na svom putu ka finalu, Jankovićeva je porazila i Serenu i Venus Williams.
U utorak (11. maja) se otvara Međunarodni festival poezije u Istambulu, s irskom poezijom i književnošću kao glavnom temom.
Ta petodnevna manifestacija -- s temom "Irska, pjesme i književnost" -- okuplja 24 turskih i 48 stranih pjesnika, koji učestvuju u čitanjima, koncertima i drugim aktivnostima.
Kosovska sportistkinja, 18-godišnja Majlinda Kelmendi, osvojila je prvu zlatnu medalju za svoju zemlju na Svjetskom kolu džuda u petak (7. maja) u Tunisu.
Kelmendijeva se plasirala prva u kategoriji do 52kg za Veliku nagradu, prikupivši svoje prve poene na putu ka Olimpijadi u Londonu 2012. godine.
Besa, jedini fudbalski klub Kavaje, osvojio je u nedjelju (9. maja) po drugi put državni kup Albanije.
Besa će naredne godine moći učestvovati u Evropskoj lizi.
Očekuje se i da će klub završiti na drugom mjestu lokalne lige, iza Dinama iz Tirane.
U četvrtak (13. maja) se u Pozorišnom centru Martin E. Segal u Njujorku otvara izložba suvremene pozorišne umjetnosti iz Hrvatske.
Nastupat će dvije mlade dramske umjetnice iz Hrvatske -- Ivana Šajko i Tena Stivičić.
Publika će imati priliku vidjeti izvatke iz njihovih predstava na hrvatskom i engleskom jeziku.
Prva romska biblioteka na Balkanu otvorena je u petak (7. maja) u Novom Sadu.
Ta biblioteka, nazvana po preminulom srbijanskom stručnjaku za Rome Trifunu Dimiću, sadrži oko 4.000 knjiga, između kojih i 350 na romskom jeziku.
U hrvatskom gradu Splitu se do 19. maja održava izložba World Press Photo (Svjetska pres-fotografija) 2010.
U Galeriji MKC prikazano je čak 168 fotografija koje je odabrao specijalni žiri.
Bugarski grad Varna bit će od srijede (12. maja) do nedjelje domaćin Evropskog prvenstva u modernom pentatlonu za mlade do 18 godina.
Na manifestaciji učestvuju predstavnici 21 zemlje.
(Razni izvori -- 05/05/10-12/05/10)
Fudbalska zvijezda Hristo Stoichkov pridružio se bugarskoj inicijativi u EP-u
Članica Evropskog parlamenta iz Bugarske Iliana Ivanova vodi kampanju za ukidanje ograničenja bugarskim radnicima u EU.
Bugarski ministar rada Totyu Mladenov, poslanica u EP Iliyana Ivanova i fudbalska zvijezda Hristo Stoichkov. [SETimes/Tzvetina Borissova]
Iliana Ivanova je članica Evropskog parlamenta (EP) iz vladajuće bugarske partije GERB.
U decembru 2009. godine, kad je već na funkciji bila šest mjeseci, ona je pokrenula inicijativu za ukidanje radnih ograničenja kojima se bugarski radnici sprječavaju u nalaženju poslova u deset zemalja EU.
Ranije u toku mjeseca, ta inicijativa dobila je moćnog pristalicu -- bugarsku fudbalsku zvijezdu Hrista Stoichkovog.
SETimes je s Ivanovom razgovarao o toj inicijativi.
SETimes: Kakav je napredak ostvaren od pokretanja kampanje?
Iliana Ivanova: U sklopu razvoja cjelokupne kampanje, ja sam Evropskoj komisiji (EK) podnijela niz pitanja, redovno sam to pitanje iznosila tokom ključnih debata i rasprava u EP-u, te pisala članke u evropskim medijima.
U aprilu 2010. sam predložila da se uključi jedan tekst u preporuke poslanicima EP-a o načinima borbe protiv ekonomske krize.
On je usmjeren na pozitivne efekte koje bi proširenje i sloboda kretanja radnika, te ukidanje radnih ograničenja, imali na unaprjeđenje funkcioniranja unutrašnjeg tržišta.
Komitet EP-a za unutrašnje tržište i zaštitu potrošača odobrio je tekst u kom se sve države-članice EU koje primjenjuju ograničenja protiv bugarskih radnika pozivaju na reviziju svojih stavova.
Nakon rasprave o načinima za jačanje efekata naše inicijative u državama-članicama EU, glasnogovornica bugarskog parlamenta Tsetska Tsacheva poslala je pisma svojim kolegama u deset evropskih zemalja koje još uvijek primjenjuju ograničenja protiv bugarskih radnika -- Austriji, Belgiji, Francuskoj, Njemačkoj, Irskoj, Italiji, Luksemburgu, Malti, Holandiji i UK.
Ja sam također imala brojne sastanke s ambasadorima tih zemalja i sa svojim kolegama iz EP-a.
SETimes: Je li realno očekivati da će se po vašoj inicijativi ukinuti radna ograničenja protiv radnika iz Bugarske i Rumunije do 2012?
Ivanova: Vjerujem da jeste.
EK je 18. juna započela javnu anketu širom EU o slobodi kretanja ljudi i radnika, kao i o diskriminaciji na koju nailaze ljudi iz nekih država-članica EU.
Ta anketa može se naći na svim jezicima EU i može se popuniti na internetu ili na papiru do 12. augusta.
EK ima za cilj procijeniti situaciju, utvrditi glavne prepreke i provoditi princip slobode kretanja i jednakog tretmana radnika.
Još jedan razlog za pozitivno raspoloženje je odgovor koji sam dobila na svoje drugo pismeno pitanje upućeno EK.
Povjerenik za rad Laslo Andor odgovorio je da će na kraju drugog tranzicijskog perioda [kraj 2011] zatražiti od onih država-članica koje ga žele produžiti za još dvije godine da pruže "konkretne i detaljne dokaze" o potrebi zadržavanja tih ograničenja.
SETimes: Šta vaše kolege iz EP-a misle o vašim i ambicijama Bugara po pitanju tržišta rada u EU?
Ivanova: Imam njihovu punu podršku.
Kao poslanici EP-a, oni poznaju i duboko cijene vrijednosti jedinstvenog tržišta -- najviše slobodu kretanja ljudi.
Bila sam prijatno iznenađena kad me je podržala članica EP-a iz Holandije Marije Cornelissen.
Ona je čvrsto protiv ograničenja bugarskim i rumunskim radnicima, i organizirala je i tv-debatu o pitanju otvaranja tržišta rada.
SETimes: Ko je pokrenuo ideju da se toj kampanji pridruži Hristo Stoichkov?
Ivanova: Mi smo oboje odlučili da je ovo slučaj u kom bi njegova popularnost, odlučnost i profesionalnost mogli ostaviti utjecaja i pomoći u uspjehu kampanje.
Uz podršku svjetski poznatog sportiste kao što je Stoichkov, kampanja pokazuje da radnici u novim državama-članicama EU mogu jako mnogo doprinijeti zajedničkom tržištu rada u EU.
SETimes: Koje konkretne inicijative planirate za Stoichkovog, osim slanja pisama državama-članicama EU da otvore tržišta rada?
Ivanova: Nakon slanja pisama, mi ćemo zajednički sa svojim rumunskim kolegama organizirati okrugli stol u EP-u.
Mi želimo pozvati druga popularna lica koja su pristala pridružiti se kampanji, uključujući i Stoichkovog.
Zakonodavci Ujedinjenog Kraljevstva poručuju: Turska mora poboljšati kontrolu granica da bi pristupila EU
Grupa zakonodavaca iz Ujedinjenog Kraljevstva je u ponedjeljak zatražila od EU da pripremi plan za Tursku, kako bi ona primijenila neke od atributa članstva u EU prije nego što postane njena puna članica.
Pristupanje Turske EU bi dovelo do ozbiljnih sigurnosnih rizika, upozoravaju neki članovi Parlamenta Ujedinjenog Kraljevstva. [Reuters]
Turska mora ojačati kontrolu na svojim granicama prije nego što se pridruži EU, kaže grupa zakonodavaca Ujedinjenog Kraljevstva u izvještaju koji je objavljen u ponedjeljak (1. avgusta), i upozorava da bi pristupanje te zemlje Uniji stvorilo rizike po sigurnost vanjske granice 27-članog bloka.
Turska je započela pregovore sa EU u oktobru 2005. godine, ali je taj proces je došao do zastoja iz više razloga, a mnoge države članice protive se tome da se Turska ikada primi u EU kao punopravna članica.
Komesar za proširenje EU Stefan Fule saopćio je članovima Komisije za unutrašnja pitanja Doma naroda UK, koja je i pripremila izvještaj, da se generalno ne očekuje da će se ta većinski muslimanska nacija uopće pridruživati bloku prije 2020. godine.
Turska granica sa EU članicama Bugarskom i Grčkom na sjeveru predstdavlja samo mali dio granice koju ona dijeli sa svojim južnim susjedima poput Sirije, Iraka i Irana, a koja će nakon pridruživanja Turske postati vanjska granica bloka.
Zakonodavci Ujedinjenog Kraljevstva, zemlje koja zdušno podržava članstvo Turske u EU, opisuju kopnenu granicu te većinski muslimanske zemlje sa Grčkom kao "glavni prolaz za nezakonitu imigraciju" u Uniju.
"Do oktobra 2010. godine, oko 46% svih slučajeva nezakonite imigracije primijećene na vanjskoj granici sa EU desilo se na teritorijalnoj granici između Grčke i Turske. Vlasti procjenjuju da svakodnevno i do 350 imigranata pokušava preći tu kopnenu granicu u dužini od 12,5 km, u blizini grčkog grada Orestiade," tvrde oni u izvještaju.
Na zahtjev Atine, tim eksperata uz Frontexa, agencije za granice EU, poslat je u tu oblast u novembru prošle godine, kako bi pomogao Grčkoj da se izbori s rastućim problemom nezakonitih ulazaka iz Turske.
Panel parlamentaraca također tvrdi da se broj nezakonitih prelazaka granica smanjio za više od 4,5 puta tokom petomjesečnog perioda -- od 7.067 imigranata u oktobru 2010. godine do 1.632 u februaru 2011. godine, uz primjedbu da bi taj pad mogao biti u vezi sa ekonomskom krizom u Evropi u proteklih nekoliko mjeseci.
Komisija je dala preporuku po kojoj EU treba izmijeniti propise o radu tog tijela, kako mu se omogućilo da radi rame uz rame sa turskim graničnim službama, koje je pohvalila zbog kontinuiranih napora na unaprjeđivanju upravljanja tokovima migracije.
"Zahtijevamo kolektivnu predanost Grčke, Turske, te evropskih i međunarodnih agencija za provedbu zakona, u smislu razmjene obavještajnih podataka i zajedničkog rada da se izađe na kraj s kriminalnim bandama, koje su odgovorne za dolazak hiljada imigranata u EU svakog mjeseca," rekao je predsjedavajući Komisije i član Parlamenta iz reda laburista Keith Vaz.
Grupe koje se bave krijumčarenjem droge u Turskoj predstavljaju značajnu prijetnju unutrašnjoj sigurnosti 27-članog bloka, upozoravaju također članovi Komisije, primjećujući da gotovo 80% heroina koji se krijumčari iz Afganistana u zapadnu i središnju Evropu dolazi preko Turske.
Prema Europolu, evropskoj agenciji za provedbu zakona, količine kokaina iz Južne Amerike koje se u EU prebacuju preko Turske i Balkana povećale su se u proteklih nekoliko godina.
Iako je u proteklih par godina povećan obim kokaina namijenjen tržištu bloka koji zaplijene turske vlasti, ipak je on mnogo niži od količine koja se zaplijeni duž utvrđenog pravca za krijumčarenje kokaina preko Iberskog poluotoka, kažu parlamentarci.
Oni su također izrazili zabrinutost zbog velikog obima trgovine ljudima kroz Tursku i prema njoj, koju provode lokalne kriminalne grupe.
Prema riječima Komisije, EU bi trebala da "pripremi plan za Tursku, kako bi ona primijenila neke od atributa članstva u EU i prije nego što postane njena puna članica, kako bi se ona efikasnije suočila sa organiziranim kriminalom vezanim za droge i imigrante."
Komisija je također pozvala novi parlament Turske da poduzme korake da se na snagu stavi zakon o zaštiti podataka, kako bi se omogućio veći nivo saradnje između vlasti te zemlje i Europola prije pridruživanju Uniji.
Politika u Rumuniji za sada u ćorsokaku
